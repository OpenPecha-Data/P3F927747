"$ ༄༅། །རྒྱ་གར་སྐད་དུ། བིཤིཥྚསྟབཿ། བོད་སྐད་དུ། ཁྱད་པར་དུ་འཕགས་པའི་བསྟོད་པ། དེ་བཞིན་གཤེགས་པ་ཐམས་ཅད་ལ་ཕྱག་འཚལ་ལོ། །བདག་ནི་སྟོན་པ་གཞན་སྤངས་ནས། །བཅོམ་ལྡན་ཁྱོད་ལ་སྐྱབས་མཆིས་པ། །དེ་ཅིའི་སླད་དུ་ཞེ་ན་ཁྱོད། །སྐྱོན་མི་མངའ་ལ་ཡོན་ཏན་ལྡན། །གང་ཕྱིར་འཇིག་རྟེན་སྐྱོན་ལ་དགའ། །ཡོན་ཏན་འཛིན་ལ་ཞན་པས་ན། །སྐྱོན་ཡང་ཡོན་ཏན་ལྟར་མཐོང་ནས། །གཞན་ལ་སྐྱབས་སུ་མཆིས་པར་འགྱུར། །ཁྱབ་འཇུག་དབང་ཕྱུག་ལ་སོགས་པ། །དེ་ལ་སྐྱེ་བོ་དགའ་དད་པས། །དེ་ཡི་ཡོན་ཏན་གང་བསྒྲགས་པ། །ཁྱེད་ཀྱི་བསྟན་པ་དེ་དག་སྐྱོན། །ལྷ་ཆེན་ཁྲོས་པས་མདའ་གཅིག་གིས། །གྲོང་ཁྱེར་སུམ་བརྩེགས་བསྲེགས་ཞེས་གྲག །ཁྱོད་ཀྱིས་ཡེ་ཤེས་མདའ་ཆེན་གྱིས། །ཁྲོ་བའི་སེམས་ཉིད་ངེས་པར་བསྲེགས། །ལྷ་ཆེན་གྱིས་ནི་འདོད་པ་དག །བསྲེགས་ཉེས་པས་ན་ཕྱིར་ཡང་དྲངས། །ཁྱོད་ཀྱི་ཡེ་ཤེས་ཞུགས་ཀྱིས་ནི། །འདོད་པ་རྩད་བཅད་བསྲེགས་ནས་བཏོན། །ལྷ་ཆེན་ཐིག་ལེ་མཆོག་མ་ལ། །ཆགས་པ་སྐྱེས་པས་གདོང་བཞི་ཕྱུང༌། །བདུད་ཀྱི་བུ་མོས་སྒེག་པ་ཡིས། །ཁྱོད་ཀྱི་བ་སྤུའི་རྩེ་མ་གཡོས། །ལྷ་ཆེན་ཕྱེད་ནི་ཆུང་མ་བས། །ངུར་པ་ཡིས་ཀྱང་ཐུབ་མ་ལགས། །ཁྱོད་ནི་བདེ་བར་བགྱིད་པ་ཡི། །འདོད་པ་ཉིད་ཀྱིས་རྨོངས་མ་གྱུར། །འཁོར་ལོ་མདུང་ཐུང་ཅན་དག་གིས། །བདུད་སྟོབས་དེ་ལས་རྒྱལ་མ་ནུས། །ཁྱོད་ནི་འཁོར་ལོ་མདུང་མེད་པར། །བྱམས་པའི་མཚོན་གང་ལགས་པས་རྒྱལ། །རྒན་པོས་ཁྱབ་འཇུག་མདའ་ཡིས་བསྣུན། །ལྷ་ཆེན་མགྲིན་པ་སྔོ་གྱུར་པས། །ལྷ་འདི་གཉིས་ལ་གནོད་བགྱིད་མཆིས། །མགོན་ཁྱོད་གནོད་བགྱིད་བྲལ་བ་ལགས། །ཁྱབ་འཇུག་མི་ཐུང་གཟུགས་བསྒྱུར་ནས། །གཡོ་ཐབས་ཀྱིས་ནི་སྟོབས་ལྡན་བསླུས། །ཁྱོད་ནི་གཡོ་ཡང་མཁྱེན་གྱུར་ལ། །གཞན་དག་ལ་ཡང་བསླུ་མི་མཛད། །མགོན་ཁྱོད་རྫུ་འཕྲུལ་རྣམ་འཕྲུལ་བ། །རྨད་བྱུང་གང་གིས་མཐོང་བ་དེས། །ཁྱབ་འཇུག་འཇིག་རྟེན་གསུམ་བརྒལ་བ། །འཕྱེ་བོ་མཆི་བ་བཞིན་དུ་མཐོང༌། །གཞོན་ནུ་ཚངས་པར་སྤྱོད་པ་ན། །དྲུག་ལྡན་མ་དང་ལྷན་ཅིག་སྤྱོད། །ཁྱོད་ཀྱིས་འཁྲིག་པའི་སྦྱོར་བ་བདུན། །ཐལ་བ་བཞིན་དུ་བགྱིས་པར་གྱུར། །ཚངས་སོགས་འཇིག་རྟེན་འབྱིན་པ་པོ། །བདག་ཅག་ཡིན་པར་སྨྲ་ཞེས་གྲག

།དེ་ཉིད་གཟིགས་ཁྱོད་འཇིག་རྟེན་དང༌། །དེ་ཡང་ལས་ལས་སྐྱེས་ཞེས་བསྟན། །བརྒྱ་བྱིན་གྱིས་ནི་བཤོལ་མེད་མ། །མཐོང་ནས་འདོད་པས་རྨོངས་ཞེས་གྲག །དཔའ་ཁྱོད་འདོད་པ་ཉིད་ཀྱིས་ནི། །མ་རྨོངས་སླད་དུ་བཙུན་མོ་བཏང༌། །སྒྲ་གཅན་ལག་པས་ཟླ་བ་ཡང༌། །དབང་མེད་པར་ནི་མིད་པ་ལགས། །མངའ་བརྙེས་ཁྱོད་ལ་སེམས་ཅན་གང༌། །དབང་མེད་བགྱིད་པ་དེ་མ་མཆིས། །མི་དབང་དགའ་བྱེད་གོས་སྲེད་སོགས། །ནགས་ཚལ་ནས་ནི་ཕྱིར་ཡང་མཆིས། །བདེ་གཤེགས་ཁྱོད་ནི་དབེན་པ་ཡི། །བདུད་རྩིས་ངོམས་པས་ཕྱིར་མི་བྱོན། །མཆོད་སྦྱིན་ལ་ནི་ཕྱུགས་འགུམས་པར། །དྲང་སྲོང་རྣམས་ནི་སྨྲ་ཞེས་གྲག །སྡིག་མེད་ཁྱོད་ཀྱིས་གྲོག་མ་ལའང༌། །གནོད་པ་བགྱིད་པར་རྗེས་མ་གནང༌། །གཞན་དག་རང་དོན་མཆོད་སྦྱིན་ལ། །གཞན་གྱི་སྲོག་གིས་སྦྱིན་སྲེག་བྱེད། །གཞན་གྱི་དོན་དུ་ཁྱོད་གཅིག་པུ། །རང་གི་སྲོག་གིས་སྦྱིན་སྲེག་མཛད། །དྲང་སྲོང་དམོད་མེ་མི་བཟད་པས། །སྐྱེ་བོ་མང་པོ་བསྲེགས་པར་གྱུར། །ཁྱོད་ཀྱི་ཡེ་ཤེས་མེ་ཡིས་ནི། །སྐྱེ་བོ་རྣམས་ཀྱི་སྐྱེ་རྒྱུ་བསྲེགས། །དྲང་སྲོང་དམོད་པ་གྲུབ་པ་ལས། །དཀའ་ཐུབ་གྲུབ་པར་རྗེས་སུ་དཔག །མགོན་ཁྱོད་ཐུགས་རྗེ་གྲུབ་པ་ལས། །དཀའ་ཐུབ་གྲུབ་པར་རྗེས་སུ་དཔག །ལྷ་ཆེན་འདོད་པ་ཅན་གྱི་མཚན། དྲང་སྲོང་རྣམས་ཀྱི་དམོད་པས་ལྷུང༌། །ཁྱེད་ཀྱིས་ཕུང་ཁྲོལ་མཐའ་དག་གི །རྩ་བ་འདོད་པ་ཉིད་ལྷུང་བགྱིས། །གླིང་ལས་སྐྱེས་སོགས་ཕལ་ཆེར་ནི། །གཞན་གྱིས་གང་སྨྲས་སྨྲ་བར་བགྱིད། །ཁྱོད་ཀྱིས་ཐུན་མོང་མ་ཡིན་ཆོས། །རང་གིས་ཐུགས་སུ་ཆུད་ནས་སྟོན། །མུ་སྟེགས་ཅན་གྱི་རིག་བྱེད་ཚིག །དབེན་པ་ཁོ་ནར་སྨྲ་བ་བགྱིད། །ཁྱོད་ཀྱིས་བསྒྲགས་ནས་སེང་གེ་ཡི། །སྒྲ་ཡིས་ཆོས་དག་སྟོན་པར་མཛད། །གྲངས་ཅན་བྷ་ར་དྭ་ཛ་ནི། །དེ་ཉིད་མཐོང་ཡང་དཔྱིད་ལྡན་ལ། །ཡོངས་སུ་ཆགས་ཀྱི་གཙོ་ཁྱོད་ཀྱི། །སློབ་མའང་བུད་མེད་ཉིད་མ་ཆགས། །འུག་པ་པས་ནི་དམན་པ་ལས། །ཁྱད་པར་ཅན་ལ་སྦྱིན་ཞེས་བསྟན། །མགོན་པོ་ཁྱོད་ནི་ཐུགས་རྗེ་ཡིས། །ཁྱི་ལའང་སྦྱིན་པར་བྱ་ཞེས་གསུངས། །ལུས་ཀྱི་དཀའ་ཐུབ་བགྱིས་པ་ཡིས། །མདུད་པ་འཇིག་པར་གཅེར་བུས་འཚལ། །ཁྱོད་ནི་ཐུགས་ཀྱི་དཀའ་ཐུབ་ཀྱིས། །མདུད་པ་འཇིག་པར་བཞེད་པ་ལགས། །རྟོག་གེ་པ་དག་དངོས་པོ་རྣམས། །ལྟོས་པ་མེད་པར་གྲུབ་པར་འཚལ། །ཚིག་དབང་ཁྱོད་ཀྱིས་ཅུང་ཟད་ཀྱང༌། །མི་ལྟོས་མེད་ཅེས་ལེགས་པར་གསུངས། །ནེ་ཙོས་ཉི་མ་བརྟོལ་ནས་ནི། །ཐར་པ་མཆིས་པར་བཤད་ཅེས་གྲག

།ཁྱོད་ནི་མྱ་ངན་འདས་བརྙེས་ལ། །གང་དུ་ཡང་ནི་གཤེགས་མ་མཆིས། །ཐར་པ་རྒྱུད་གཞན་བསྐྱེད་པ་དང༌། ནེ་ཙོས་ལམ་གཞན་སོང་བར་གྱུར། །ཁྱོད་ཉིད་ལམ་གང་ནས་གཤེགས་པ། དེ་ཉིད་ནས་ནི་སློབ་མའང་མཆིས། །ཁྱབ་འཇུག་དག་གིས་བུད་མེད་ནི། །སྟོང་ཕྲག་དྲུག་ཅུ་ཡོངས་བཟུང་གྱུར། །སྟོན་པ་འཇིག་རྟེན་འདས་ཁྱོད་ལ། །བདག་གི་མེད་ཅིང་ཡོངས་འཛིན་མེད། །ཀཱ་ཤཱི་མཛེས་དགའ་མོ་ལ་ནི། །རྒྱས་པ་ཡོངས་ཆགས་རྣམ་པར་གྱུར། །ཁྱོད་ཁབ་བཞུགས་ནའང་ཕུང་ཁྲོལ་བའི། །གདོན་གྱིས་དབང་པོ་རྨོངས་མ་འགྱུར། །རྒྱས་པ་འདོད་གདུང་གཡེན་སྤྱོ་བས། །བུད་མེད་ཀྱི་ནི་རྡོག་པས་བསྣུན། །ཁྱོད་ནི་ཁྱིམ་པར་བཞུགས་ན་ཡང། །ཕྱིར་ཞིང་འཁྲུག་པར་འགྱུར་བ་མེད། །དགའ་བྱེད་ཆུང་མའི་དོན་གྱི་ཕྱིར། །རྒྱ་འཚོའི་ཕ་རོལ་སོན་ཅེས་གྲག །ཁྱོད་ཀྱིས་བུད་མེད་སྟོང་ཕྲག་ནི། །བརྒྱད་ཅུ་སྤངས་ནས་ནགས་སུ་གཤེགས། །རྣ་ཅན་འཐབ་དཀའ་ལ་སོགས་ལ། །ཁྱབ་འཇུག་གིས་ནི་གནོད་པ་བརྩམས། །སེམས་ཅན་རྣམས་ལ་ཕན་བཞེད་པ། །ཁྱོད་ཀྱིས་སྲོག་ཀྱང་བཏང་བར་མཛད། །ཁྱབ་འཇུག་གིས་ནི་སྒྱུ་བྱས་ནས། །གོམ་གསུམ་གྱིས་ཕྲོགས་གང་ཡིན་པའི། །ས་དེ་ངེས་པར་ཐར་བཞེད་པ། །ཁྱོད་ཀྱིས་རྩྭ་བཞིན་བཏང་བར་གྱུར། །དགའ་བྱེད་སྲོག་གཅོད་བྱེད་པའི་མདས། །འཇིག་རྟེན་རྒྱལ་རིགས་མེད་བྱས་ནས། །གྲགས་པ་ཐོབ་པ་གང་ཡིན་དེ། །ཁྱེད་ཀྱི་བསྟན་ལ་གྲགས་པ་མིན། །སྒྲ་ངན་དང་ནི་སྐྱ་བསེང་དག །གང་གི་ཕྱིར་ནི་གཡུལ་བཀྱེ་བའི། །དཔལ་དེ་ཁྱོད་ཀྱིས་འཁྲི་ཤིང་ནི། །གདུག་པ་བཞིན་དུ་སྤངས་ནས་གཤེགས། །ཁྱོད་ཀྱི་བསྟན་པ་རྙེད་པ་ན། །ཐང་ཤིང་ནགས་ན་ལྷ་ཆེན་པོ། །རྣལ་འབྱོར་དབང་ཕྱུག་སྤྱོད་པ་པོ། །དེ་ནི་མི་ཤེས་སྤྱོད་པར་བས། །དབང་པོ་བཤོལ་མེད་བྱི་བོ་ཞེས། །བྲམ་ཟེ་ད་དུང་བར་དུ་སྒྲོགས། །ཁྱོད་ཀྱིས་འབྲས་བུ་མཆོག་བརྙེས་པའི། །གྲགས་པ་བརྒྱ་བྱིན་སྒྲོགས་པར་གྱུར། །ཁྱབ་འཇུག་དག་ནི་ནག་བཀྲ་བོས། །བྲེད་འཐོམས་གྱུར་ནས་ཀུན་གཏོང་གི

།ཁྲི་ཡི་འོག་ཏུ་ཞུགས་པར་གྱུར༌། །གཙོ་ཁྱོད་ཀུན་ཏུ་བསྙེངས་མི་མངའ། །སྐྱེ་དགུའི་བདག་པོ་རང་ཉིད་ཀྱི། །བུ་མོ་དང་ནི་འཁྲིག་ཅེས་ཐོས། །ཐུབ་པ་ཁྱོད་ཀྱི་སློབ་མ་ཡང༌། །ཚངས་པར་སྤྱོད་པ་སྐྱོན་མ་མཆིས། །བྲམ་ཟེ་རྣམས་ནི་དགེ་སྡིག་དག །སྦྱིན་པ་ལེན་ཅིང་འཕོ་བར་སྨྲ། །ཁྱོད་ཀྱི་བྱས་པ་ཆུད་མི་ཟ། །མ་བྱས་པ་དང་ཕྲད་མེད་གསུངས། །སེར་སྐྱས་བདག་གི་མཚན་ཉིད་ནི། །ཤེས་དང་ལྡན་པར་རབ་ཏུ་བརྟགས། །ཁྱོད་ཀྱི་དེ་ལྟར་ཡིན་ན་བདག །མི་རྟག་ཉིད་དང་ལྡན་ཞེས་བསྟན། །གཟེགས་ཟན་གྱིས་ནི་ཤེས་ལས་བདག །གཞན་དང་ཁྱད་པར་ཡོངས་སུ་བརྗོད། །ཁྱོད་ཀྱིས་དེ་ནི་ཤེས་མེད་ན། །ཤིང་དང་འདྲ་བར་ཐལ་འགྱུར་གསུངས། །གཅེར་བུས་ལུས་ཀྱི་ཚད་བཞིན་དུ། །སྲོག་ནི་ཞུམ་དང་རྒྱས་པར་སྨྲ། །ཁྱོད་ཀྱིས་དེ་ནི་ཕྱོགས་གཅིག་ཕྱིར། །རྣམ་པར་འཇིག་པར་འགྱུར་ཞེས་གསུངས། །བྲམ་ཟེས་འགྲོ་བ་རྣམས་ཀྱི་རྒྱུ། །སྐྱེས་བུ་རྟག་པ་ཡིན་ཞེས་བརྟགས། །ཁྱོད་ཀྱིས་རྟག་པ་ཞེས་བྱ་བའི། །རྒྱུ་ནི་ཅི་ཡང་མེད་ཅེས་གསུངས། །བདག་ཉིད་ཆེན་པོ་དུག་ཅན་པའི། །སྲས་པོ་སྟོང་ཕྲག་དྲུག་ཅུ་དག །སེར་སྐྱས་བལྟས་པ་ཙམ་གྱིས་བསྲེགས། །དེ་ལའང་ཁྱེད་ནི་ཐུགས་རྗེ་མཛད། །སེར་སྐྱ་དེ་ཉིད་རིག་པས་ནི། །གཙོ་ལས་འགྲོ་བ་སྐྱེ་བར་བཤད། །ཁྱོད་ཀྱིས་འགྲོ་བའི་སྐྱེ་བ་ནི། །ཉོན་མོངས་པ་ལས་འབྱུང་བར་བསྒྲགས། །སེར་སྐྱ་ལ་སོགས་ཐར་པ་ཡིས། །བདག་ནི་སྲིད་པའི་རྒྱུ་ཞེས་ཟེར། །ཁྱོད་ནི་ཞི་བར་གཤེགས་གྱུར་ནས། །ཞུགས་གུམ་ལྟ་བུ་བགྲང་དུ་མེད། །མུ་སྟེགས་བྱེད་པ་ཁ་ཅིག་ནི། །ཐར་པ་འགྲོ་དང་ལྡན་ཞེས་སྨྲ། །གང་ལ་འགྲོ་ཡོད་དེ་འཁོར་བ། །ཁྱོད་ཀྱིས་ཐུགས་སུ་ཆུད་ནས་བསྟན། །གཅེར་བུས་ཀུན་དགའ་ར་བ་སོགས། །རྩིག་པ་སྡིག་པའི་རྒྱུ་ཞེས་ཟེར། །ཐམས་ཅད་མཁྱེན་པ་ཁྱེད་ཉིད་ནི། །དེ་ཉིད་བསོད་ནམས་རྒྱུ་ཞེས་གསུངས། །ལུས་ལས་ལུས་གཞན་དག་ཏུ་ནི། །ཕྲ་བའི་སྲོག་ནི་འཕོ་ཞེས་གྲག

།ཁྱོད་ཀྱིས་ལུས་ལས་གཞན་གྱུར་པའི། །སྲོག་ནི་ཡོད་པ་མིན་ཞེས་གསུངས། །ཁྲོས་པས་གཡུལ་ངོར་བསད་ན་ནི། །བདེ་འགྲོར་འགྱུར་ཞེས་རྒྱས་པ་ཟེར། །མགོན་པོ་ཁྱོད་ཀྱིས་གནས་སྐབས་དེའི། །སེམས་ནི་ངན་འགྲོ་ཡིན་ཞེས་གསུངས། །སྐྱ་བསེང་བུ་ནི་བརྗོད་བྱས་ན། །བསོད་ནམས་འགྱུར་ཞེས་སོ་སོར་སྨྲ། །གང་ཞིག་བགྲོད་མིན་བགྲོད་བྱེད་པ། །དེ་དག་ཁྱོད་ཀྱི་བསྟན་ལ་སྨད། །སྐེམ་བྱེད་དབང་པོ་ཉེ་དབང་པོ། །དྲག་པོ་ལ་སོགས་འཇིགས་པ་དང༌། །བསྡིགས་ཕྱིར་མཚོན་ཆ་རྟག་ཏུ་ཐོགས། །ཁྱོད་བསྙེངས་བྲལ་ཞིང་བསྡིགས་མི་མཛད། །ཁྱོད་ནི་སུས་ཀྱང་མི་བསྙེངས་ལ། །སུ་ལའང་བསྡིགས་པར་མི་མཛད་པས། །ཁྱོད་ཉིད་གཅིག་པུ་མཚོན་མི་བསྣམས། །དེས་ན་འགྲོ་བ་རྣམས་ལས་འཕགས། །སྨྲ་པོ་ཉོན་མོངས་བཅས་པའི་ཚིག །རིག་བྱེད་ལ་སོགས་ཚིག་དག་ནི། །ཕལ་ཆེར་ལྟག་འོག་འགལ་བ་ལགས། །ཁྱོད་ཀྱི་ཐམས་ཅད་མཁྱེན་པའི་གསུང༌། །གཞན་གྱི་བསྟན་བཅོས་གཞན་དག་ནི། །ཕལ་ཆེར་སྔ་ཕྱི་འགལ་བ་ལགས། །ཁྱོད་ཉིད་ཀྱི་ནི་གཞུང་ལུགས་དག །ཐོག་མ་བར་མཐར་སྐྱོན་མ་མཆིས། །ཆོས་འདོད་པ་དག་དམངས་རིགས་ལ། །བློ་གྲོས་སྦྱིན་པར་བྱ་མིན་སྟེ། །ཁྱོད་ནི་གདོལ་པ་རྣམས་ལ་ཡང༌། །ཐུགས་རྗེས་དམ་ཆོས་སྟོན་པར་མཛད། །ལྗོན་ཤིང་བཟང་པོ་རྣམས་སྤངས་ནས། །ངན་པ་ལ་ནི་སུ་ཞིག་བརྟེན། །འདོད་ཆགས་བྲལ་བརྙེས་ཁྱེད་བཞུགས་ན། །མཁས་པ་སུ་ཞིག་སྟོན་གཞན་འདུད། །སེར་སྐྱས་ཡུལ་རྣམས་ལ་སྤྱད་བཞིན། །ཡེ་ཤེས་འགྱུར་མཆི་སྡིག་བྲལ་བ། །ཁྱོད་ཀྱིས་ཀུན་ནས་ཉོན་མོངས་ལ། །ཐར་པ་ག་ལ་ཡོད་ཅེས་གསུངས། །བསོད་ནམས་བྱས་པའི་ཚོགས་དག་ནི། །སེམས་ཅན་རྣམས་ལ་ཡོངས་བསྔོ་བར། །བཅོམ་ལྡན་ཁྱོད་ཀྱིས་གང་གསུངས་པ། །དེ་བཞིན་བསྟན་བཅོས་ལས་མ་བཤད། །ལྷ་རྟེན་དང་ནི་མཆོད་སྦྱིན་ལ། །སེམས་ཅན་གསོད་པར་བྱེད་པ་གང༌། །འཇིག་རྟེན་པ་ནི་ཆོས་སུ་འཚལ། །ཁྱོད་ཀྱི་བསྟན་ལ་དེ་དག་སྨད། །གང་ཞིག་སྲོག་ཆགས་ལ་རྟག་གནོད། །དེ་ལ་ཆོས་ཉིད་ག་ལ་ཡོད། །གཙོ་བོ་ཁྱོད་ཀྱིས་རང་ཉིད་ཀྱི། །སྲོག་གིས་སེམས་ཅན་ལེགས་པར་བསྲུངས། །ཤཱཀྱའི་རྒྱལ་རིགས་འཁྲུངས་ཁྱོད་ཀྱིས། །གང་ཞིག་བདེན་དང་མི་སླུ་དང༌། །ཚངས་པར་སྤྱོད་དང་དུལ་བ་དང༌། །བརྩེ་ལྡན་དམ་ཆོས་ལགས་པར་དགོངས། །རིག་བྱེད་མཐའ་ལ་འབྱམས་པས་ཀྱང༌། །གཡུལ་ངོར་དགྲ་མངོན་འོངས་བསད་ཅེས། །འཇིག་རྟེན་སྨྲ་ཡི་ཁྱོད་ཀྱིས་ནི། །དགྲ་ལའང་སྙིང་རྗེ་བྱ་ཞེས་གསུངས། །གཞོན་ནུས་རང་གི་ཞང་པོ་ལ། །མདུང་གིས་བསྣུན་ཞེས་བཀའ་མཆིད་གདའ། །དཔའ་བོ་ཁྱོད་ཀྱིས་ཉོན་མོངས་པའི། །དྲྭ་བ་ཤེས་རབ་མཚོན་གྱིས་དྲལ། །ཁྱབ་འཇུག་གིས་ནི་རང་ཉིད་ཀྱི། །སླས་ཀྱང་ཡོངས་སུ་བསྐྱབ་མ་ནུས། །གཙོ་བོ་ཁྱོད་ཀྱིས་སེམས་ཅན་ཀུན། །བསྐྱབ་པའི་དོན་དུ་རྟག་ཏུ་བཙོན། །རྒན་པོས་སྦྱར་བའི་འཇིགས་ཤེས་ནས། །ཁྱབ་འཇུག་གིས་ནི་བཅོམ་བརླག་བཏང༌། །ཐུབ་པ་ཁྱོད་ལ་བསྙེངས་བགྱིད་གང༌། །སེམས་ཅན་དེ་ནི་འགའ་མ་མཆིས། །ཁྱབ་འཇུག་གིས་ནི་གཉེན་འདུན་དག

།ལེ་ལན་གྱིས་ནི་གཏུགས་པར་གྱུར། །ཁྱོད་ཀྱིས་གཉེན་འདུན་ཐམས་ཅད་ནི། །འཁོར་བ་ལས་ནི་རྣམ་པར་སྒྲོལ། །མུ་སྟེགས་ཅན་གྱི་གཞུང་ལུགས་ལ། །ཇི་ལྟ་ཇི་ལྟར་རྣམ་བསམས་པ། །དེ་ལྟ་དེ་ལྟར་མགོན་ཁྱོད་ལ། །བདག་གི་སེམས་ནི་དད་པར་གྱུར། །དེ་ལྟར་ཐམས་ཅད་མཁྱེན་མིན་པའི། །གྲུབ་མཐའི་སྐྱོན་གྱི་བརླག་སེམས་ལྡན། །བསམ་བརླག་རྣམས་ཀྱིས་སྐྱོན་མེད་པའི། །སྟོན་པ་ཁྱོད་ཀྱང་མི་མཐོང་ངོ༌། །འཇིག་རྟེན་ལྷ་དང་བྲམ་ཟེ་དང༌། །རིག་བྱེད་ཤཱཀྱ་འདི་དག་ཅེས། །སྡང་བར་སྨྲ་བ་རང་སྐྱོན་ཉིད། །ཅི་ཕྱིར་སེམས་པར་བྱེད་ཅེ་ན། །གང་སླད་ཁྱོད་ཀྱི་བསྟན་པ་ནི། །བདེ་བས་བདེ་ཉིད་ཐོབ་བགྱིད་པ། །དེ་སླད་སྨྲ་བའི་སེང་ཁྱོད་ཀྱི། །གཞུང་ལུགས་ལ་ནི་འགྲོ་འདི་དགའ། །ཁྱོད་ཀྱི་ཡོན་ཏན་ཡང་དག་པ། །རྣམ་པ་འདི་ལྟར་རབ་བརྗོད་པས། །བདག་གིས་བསོད་ནམས་གང་ཐོབ་དེས། །འགྲོ་བའི་འཇིག་རྟེན་ཁྱོད་འདྲར་ཤོག །མགོན་པོ་ཁྱད་པར་འཕགས་བསྟོད་པ། །བཏོན་པ་དག་གིས་དགེ་བསགས་པ། །གང་ཡིན་དེས་ནི་འགྲོ་བ་ཀུན། །བྱང་ཆུབ་ལམ་ལ་གཞོལ་གྱུར་ཅིག །ཁྱད་པར་དུ་འཕགས་པའི་བསྟོད་པ་སློབ་དཔོན་མཐོ་བཙུན་གྲུབ་རྗེས་མཛད་པ་རྫོགས་སོ། །རྒྱ་གར་གྱི་མཁན་པོ་སརྦ་ཛྙཱ་དེ་ཝ་དང༌། ཞུ་ཆེན་གྱི་ལོ་ཙཱ་བ་བན་དེ་རིན་ཆེན་མཆོག་གིས་བསྒྱུར། །སླད་ཀྱིས་བན་དེ་དཔལ་བརྩེགས་རཀྵི་ཏས་བསྒྱུར་ཅིང་ཞུས་ཏེ་གཏན་ལ་ཕབ་པའོ།། །།

༄༅། །སེམས་དཔའ་ཆེན་པོ་ཁུ་ནུ་བླ་མ་བསྟན་འཛིན་རྒྱལ་མཚན་རིན་པོ་ཆེའི་ཞལ་སྔ་ནས་གསུངས་པའི་ ཁྱད་པར་འཕགས་བསྟོད་ཀྱི་རྩ་འགྲེལ་བཞུགས་སོ།། ༄༅། །བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། རྒྱ་གར་སྐད་དུ། བིཤིཥྚ་སྟབཿ། བོད་སྐད་དུ། ཁྱད་པར་དུ་འཕགས་པའི་བསྟོད་པ། བསྟན་བཅོས་འདི་རྒྱ་གར་གྱི་ལེགས་སྦྱར་སཾསྐྲྀཏ་ལྷའི་སྐད་དུ་བིཤིཥྚ་སྟབ། བོད་དང་བོད་ཆེན་པོ་སོགས་སུ་ཡོད་པའི་བརྡ་རྣམས་ལས་ལེགས་སྦྱར་ཆོས་མཐུན་གཙང་མའི་སྐད་དུ། ཁྱད་པར་འཕགས་པའི་བསྟོད་པ། སྐད་གཉིས་ཤན་སྦྱར་ན། བིཤིཥྚ་ནི་ཁྱད་པར་འཕགས་པའི། སྟབ་ནི་བསྟོད་པ་ཞེས་བྱའོ། །མཚན་དོན་ཅུང་ཟད་འགྲེལ་ན། འོ་སྐོལ་གྱི་སྟོན་པ་ཐུགས་རྗེ་ཅན་ནི་མུ་སྟེགས་པའི་སྟོན་པ་དང་ལྷ་དང་དྲང་སྲོང་རྣམས་ལས་གསང་གསུམ་གྱི་ཡོན་ཏན་མཆོག་གིས་ཁྱད་པར་རྨད་དུ་བྱུང་ཞིང་འཕགས་པའི་གནས་ཚུལ་ཤེས་ནས་ཡིད་དགའ་ཞིང་དད་པས་བསྟོད་པ་ཞེས་བྱའོ། ། ཞར་བྱུང་འགྱུར་ཕྱག་ནི། དེ་བཞིན་གཤེགས་པ་ཐམས་ཅད་ལ་ཕྱག་འཚལ་ལོ། ། ཇི་ལྟར་སྔོན་གྱི་བདེ་བར་གཤེགས་པ་རྣམས་ཀྱིས་ཐུགས་བསྐྱེད་པ་ནས་བཟུང་སྟེ་སྤངས་རྟོགས་མཐར་སོན་པ་དེ་བཞིན་དུ་སྐྱབས་གནས་མཐར་ཐུག་དག་པ་གཉིས་ལྡན་གྱི་ངོ་བོར་གཤེགས་པ་ཐམས་ཅད་ལ་ཕྱག་འཚལ་ལོ། །ཞེས་ལོ་ཙཱ་བས་འགྱུར་མཐར་ཕྱིན་པ་སོགས་ཀྱི་སླད་དུ་མཛད་པའོ། ། བདག་ནི་སྟོན་པ་གཞན་སྤངས་ནས། །བཅོམ་ལྡན་ཁྱོད་ལ་སྐྱབས་མཆིས་པ། ། དེ་ཅིའི་སླད་དུ་ཞེ་ན་ཁྱོད། །སྐྱོན་མི་མངའ་ལ་ཡོན་ཏན་ལྡན། ། ཞེས་པ་ནི། མཐོ་བཙུན་གྲུབ་རྗེ་བདག་ནི་མུ་སྟེགས་ཀྱི་སྟོན་པ་དྲང་སྲོང་རྒྱས་པ་དང༌། སེར་སྐྱ། གཟེགས་གཟན། གཽ་ཏ་མ་ལ་སོགས་པ་གཞན་སྤངས་ནས། སྐྱོན་ཐམས་ཅད་བཅོམ་ཞིང་ཡོན་ཏན་ཐམས་ཅད་ལྡན་པ་ཁྱེད་ལ་སྲིད་ཞིའི་འཇིགས་པ་ལས་སྐྱོབ་པའི་སྐྱབས་སུ་འོངས་པའམ་མཆིས་པ་ལགས་སོ། །ཁྱེད་ལ་སྐྱབས་སུ་སོང་བ་དེ་རྒྱུ་མཚན་ཅིའི་སླད་དུ་ཡིན་ཞེ་ན། སྟོན་པ་ཐུགས་རྗེ་ཅན་ཁྱོད་ནི་བདུད་བཞིའམ་སྒྲིབ་གཉིས་བག་ཆགས་དང་བཅས་པ་ཟད་པར་སྤངས་པས་སྐྱོན་མི་མངའ་ལ་དཔལ་དང་གྲགས་པ་ལ་སོགས་པའམ་སྟོབས་བཅུའི་བདག་ཉིད།

རྣམ་པར་མི་རྟོག་པའི་ཡེ་ཤེས་སོགས་ཁྱད་པར་དུ་འཕགས་པའི་ཡོན་ཏན་ཀུན་དང་ལྡན་པ་ཡིན་པ་དེའི་སླད་དུའམ་ཕྱིར་དུའོ། ། སྐྱོན་མི་མངའ་ལ་ཡོན་ཏན་ཀུན་ལྡན་དེ་ལྟ་ན་གང་གི་ཕྱིར་འཇིག་རྟེན་གྱི་སྐྱེ་བོ་ཕལ་མོ་ཆེས་དེ་ལ་མི་དད་ཅིང་རྗེས་སུ་མི་འཇུག་པར། སྟོན་པ་དང་བསྟན་པ་འདི་ལས་ཕྱི་རོལ་དུ་གྱུར་པ་ཅི་ཡིན་ཞེ་ན། གང་ཕྱིར་འཇིག་རྟེན་སྐྱོན་ལ་དགའ། །ཡོན་ཏན་འཛིན་ལ་ཞན་པས་ན། ། སྐྱོན་ཡང་ཡོན་ཏན་ལྟར་མཐོང་ནས། །གཞན་ལ་སྐྱབས་སུ་མཆིས་པར་འགྱུར། ། ཞེས་པ་ནི། འཇིག་རྟེན་གྱི་སྐྱེ་བོ་ཕལ་མོ་ཆེ་རྣམས་ནི་དམ་མིན་གྱི་ལས་ལ་ངང་གིས་གཞོལ་ཞིང་སྐྱོན་ཡོངས་སུ་འཛིན་པ་ལ་མངོན་པར་དགའ་བའི་ཕྱིར་དང༌། དམ་པ་དང་དམ་པའི་ཡོན་ཏན་འཛིན་པ་ལ་ཤིན་ཏུ་ཞན་པ་དེ་ལྟ་བས་ན་འཆིང་བ་ཀུན་གྱི་ལྷ་དང་སྟོན་པ་སེམས་ཅན་གྱི་སྲོག་ལ་འཚེ་བ་ཆོས་སུ་སྨྲ་བ་ལ་སོགས་པའི་སྐྱོན་ལ་ཡང་ཡོན་ཏན་ཡིན་པ་ལྟར་རློམ་ཞིང་མཐོང་ནས། ལྷ་དང་དྲང་སྲོང་གཞན་དང་གཞན་དག་ལ་སྐྱབས་སུ་མཆིས་པར་གྱུར་ཏེ། དེ་སྐད་དུའང་བཞི་བརྒྱ་པ་ལས། ཕལ་མོ་ཆེ་གེ་མི་རྣམས་ནི། །དམ་པ་མ་ཡིན་ཕྱོགས་ཡོངས་འཛིན། །ཞེས་གསུངས་པ་ལྟར་རོ། ། སྐྱོན་དང་ལྡན་པའི་ལྷ་སོགས་ལ་ཡོན་ཏན་ཅན་དུ་ཇི་ལྟར་ལྟ་བ་ཡིན་ཞེ་ན། ཁྱབ་འཇུག་དབང་ཕྱུག་ལ་སོགས་པ། །དེ་ལ་སྐྱེ་བོ་དགའ་དད་པས། ། དེ་ཡི་ཡོན་ཏན་གང་བསྒྲགས་པ། །ཁྱེད་ཀྱི་བསྟན་པ་དེ་དག་སྐྱོན། ། ཞེས་པ་ནི། ཁྱབ་འཇུག་གམ་ཀྲིཥྞ་དང་དབང་ཕྱུག་སྟེ་རྟག་ཞི་བ་ཚངས་པ་དང་གདོང་དྲུག་ལ་སོགས་པ་རྣམས་ཀྱི་ལྷ་དེ་དང་དེ་ལ་མུ་སྟེགས་ཅན་གྱི་སྐྱེ་བོ་ལོག་པའི་ལམ་དུ་འཕྱན་པ་རྣམས་དགའ་ཞིང་དད་པ་དང་ལྡན་པས། ཁྱབ་འཇུག་གིས་དམག་འཐབ་ཏུ་བཅུག་པ་དང༌། དབང་ཕྱུག་གིས་གྲོང་ཁྱེར་སུམ་བརྩེགས་བཅོམ་པ་སོགས་དེ་དང་དེ་ཡི་ཡོན་ཏན་གང་དང་གང་བསྒྲགས་པ་དེ་ཐམས་ཅད། མཐའ་ཀླས་པའི་འགྲོ་བ་རྣམས་ཞི་བ་དང༌། བདེ་ལེགས་སུ་མཛད་པ་ཁྱེད་ཀྱི་བསྟན་པ་ཟབ་མོ་མཐོང་ཞིང་རྟོགས་པའི་གང་ཟག་ལ་ནི།

ལྷ་ཆེན་དེ་དག་གི་མཐུ་དང་རྫུ་འཕྲུལ་ཇི་སྙེད་པ་སྐྱོན་འབའ་ཞིག་ལས་ཡོན་ཏན་གྱི་ཆ་འགའ་ཡང་མ་མཆིས་སོ། ། སྐྱོན་ནི་སུའི་རྒྱུད་ལ་ཡོད་ཀྱང་སྤང་བྱ་ཡིན་པས། འོ་ན་ཕྱི་རོལ་པའི་ལྷ་དང་དྲང་སྲོང་དང་སྟོན་པ་སྐྱོན་ལྡན་ལས་སྟོན་པ་ཐུགས་རྗེ་ཅན་ཡོན་ཏན་ཇི་ལྟ་བུས་ཁྱད་པར་དུ་འཕགས་ཤེ་ན། འོག་ནས་རྒྱས་པར་བཤད་པར་བྱ་སྟེ། ཞེ་སྡང་མེད་པའི་ཁྱད་པར་ལ་བསྟོད་པ་ནི། ལྷ་ཆེན་ཁྲོས་པས་མདའ་གཅིག་གིས། །གྲོང་ཁྱེར་སུམ་བརྩེགས་བསྲེགས་ཞེས་གྲག ། ཁྱོད་ཀྱིས་ཡེ་ཤེས་མདའ་ཆེན་གྱིས། །ཁྲོ་བའི་སེམས་ཉིད་ངེས་པར་བསྲེགས། ། ཞེས་གསུངས་ཏེ། ལྷ་མིན་གྱི་གྲོང་ཁྱེར་སུམ་བརྩེགས་སུ་གྲགས་པ། བར་སྣང་ལ་རྒྱུ་ཞིང་ལྷ་དང་བཅས་པའི་སྲོག་ལ་འཚེ་བ་ན། ལྷ་ཆེན་དབང་ཕྱུག་ཤིན་ཏུ་ཁྲོས་པའི་མདའ་གཅིག་གིས་ལྷ་མིན་གྲོང་ཁྱེར་སུམ་བརྩེགས་བསྲེགས་ཤིང་ཐལ་བར་བརླགས་སོ་ཞེས་དེའི་ཡོན་ཏན་དུ་གྲགས་ལ། ཐུབ་དབང་ཁྱེད་ཀྱིས་ནི་བདག་མེད་རྟོགས་པའི་ཡེ་ཤེས་རྣམ་པར་མི་རྟོག་པའི་མདའ་ཆེན་གྱིས་སྐྱོན་གྱི་ནང་ནས་དམན་ཤོས་ཁོང་ཁྲོའི་སེམས་ཉིད་ངེས་པར་བསྲེགས་ཤིང༌། སླར་མི་སྐྱེ་བའི་ཆོས་ཅན་དུ་བྱས་སོ། །དེ་ཡང་མདོ་ལས། དགེ་སློང་དག །ཁྲོ་བ་སྤོངས་ཤིག་དང༌། ཁྱེད་ཕྱིར་མི་ལྡོག་པའི་གཉའ་བོར་འགྱུར་རོ། །ཞེས་གསུངས། དེས་ན་སངས་རྒྱས་ཀྱི་རྗེས་སུ་གཞུག་པ་དག་གིས་ཀུན་ནས་མནར་སེམས་པའི་ཞེ་སྡང་དགྲ་བོ་འདི་འཇོམས་པའི་ཐབས་ལ་བརྩོན་པར་གདམས་པའང་ཡིན་ནོ། ། འདོད་ཆགས་མེད་པའི་ཁྱད་པར་ལ་བསྟོད་པ་ནི། ལྷ་ཆེན་གྱིས་ནི་འདོད་པ་དག །བསྲེགས་ཉེས་པས་ན་ཕྱིར་ཡང་དྲངས། ། ཁྱོད་ཀྱི་ཡེ་ཤེས་ཞུགས་ཀྱིས་ནི། །འདོད་པ་རྩད་བཅད་བསྲེགས་ནས་བཏོན། ། ཞེས་གསུངས་ཏེ། ལྷ་ཆེན་གྱིས་ནི་ཚངས་པར་སྤྱོད་པའི་དཀའ་ཐུབ་ཡུན་རིང་པོར་སྤྱད་ཀྱང་འདོད་པ་དག་བསྲེགས་ཉེས་ཤིང་དྲུང་ནས་ལེགས་པར་མ་འབྱིན་པའི་དབང་གིས་ན་བདུད་དགའ་རབ་དབང་ཕྱུག་གིས་མདའ་གསུམ་འཕངས་པས་ལྷ་དབང་ཕྱུག་ཆེན་པོ་ཨུ་མ་དང་ལྷན་ཅིག་ཕྱིར་ཡང་སྟེ་སླར་འདོད་པར་ཞུགས་ཤིང་དྲངས་ལ།

སངས་རྒྱས་ཁྱེད་ཀྱི་བདག་མེད་རྟོགས་པའི་ཡེ་ཤེས་རྣམ་པར་མི་རྟོག་པའི་ཞུགས་ཀྱིས་ནི་འདོད་པ་བག་ཆགས་དང་བཅས་པ་རྩད་ནས་བཅད་ཅིང་ལེགས་པར་བསྲེགས་ནས་སླར་མི་སྐྱེ་བའི་ཆོས་ཅན་དུ་མཛད་ནས་བཏོན་ཏོ། ། འདོད་ཆགས་བྲལ་བའི་ཁྱད་པར་ལ་བསྟོད་པ་ནི། ལྷ་ཆེན་ཐིག་ལེ་མཆོག་མ་ལ། །ཆགས་པ་སྐྱེས་པས་གདོང་བཞི་ཕྱུང༌། ། བདུད་ཀྱི་བུ་མོས་སྒེག་པ་ཡིས། །ཁྱོད་ཀྱི་བ་སྤུའི་རྩེ་མ་གཡོས། ། ཞེས་གསུངས་ཏེ། ལྷ་ཆེན་པོ་ཚངས་པ་ཡིས་ལྷའི་བུ་མོ་མཚར་བའི་ཕུལ་བྱུང་ཐིག་ལེ་མཆོག་མ་ལ་ཆགས་པ་སྐྱེས་ཏེ་གཟིར་པ་ན། བུད་མེད་དེ་ཤར་ཕྱོགས་སོགས་སུ་འགྲོ་བ་ན་དེ་ལ་ལྟ་བའི་སླད་གདོང་བཞི་ཕྱུང་བའམ་བཏོན་པར་བྱས་ལ། སངས་རྒྱས་དགྲ་བཅོམ་ཁྱེད་ནི་རྡོ་རྗེ་གདན་གྱི་བྱང་ཆུབ་ལྗོན་པའི་གམ་དུ་རྩྭའི་གདན་ལ་མི་གཡོ་བའི་སྐྱིལ་ཀྲུང་གིས་ཞལ་ཤར་དུ་ཕྱོགས་དྲན་པ་མངོན་དུ་བཞག་སྟེ། སྲོད་ལ་བདུད་བཏུལ་བའི་ཏིང་ངེ་འཛིན་ལ་མཉམ་པར་བཞག་པའི་ཚེ་ལུས་མེད་བདག་པོ་སོགས་བདུད་དམག་བྱེ་བ་ས་ཡ་དྲུག་གི་གླགས་རྙེད་མ་ནུས་ཤིང༌། སླར་བདུད་ཀྱི་བུ་མོ་དགའ་མ་དང་སྲེད་མ་སྐྲ་འདྲེས་མ་སོགས་ཀྱི་སྒེག་ཅིང་སྡུག་པའི་རྣམ་འགྱུར་དུ་མ་བསྟན་པ་ཡིས་ཀྱང་ཐུབ་དབང་ཁྱེད་ཀྱི་གསང་གསུམ་གཡོ་བ་ལྟ་ཅི་བ་སྤུའི་རྩེ་མོ་ཙམ་ཡང་མ་གཡོས་སོ། ། འདོད་ཆགས་དང་བྲལ་བའི་ཁྱད་པར་ལ་བསྟོད་པ། ལྷ་ཆེན་ཕྱེད་ནི་ཆུང་མ་བས། །ངུར་པ་ཡིས་ཀྱང་ཐུབ་མ་ལགས། ། ཁྱོད་ནི་བདེ་བར་བགྱིད་པ་ཡི། །འདོད་པ་ཉིད་ཀྱིས་རྨོངས་མ་གྱུར། ། ཅེས་གསུངས་ཏེ། ལྷ་ཆེན་ཕྱེད་དམ་དབང་ཕྱུག་ནི་འདོད་ཆགས་ཧ་ཅང་དོད་དྲག་པས་རང་གི་ཆུང་མ་མཐོང་བས་འདོད་པར་གཟིར་བ་མ་ཟད། བྱ་ངུར་པ་ཁྱོ་ཤུག་མཐོང་བ་ཡིས་ཀྱང་ཆགས་པས་མནར་བ་བཀག་ཐུབ་པ་མ་ལགས་མོད། མགོན་པོ་ཁྱོད་ནི་ཟག་བཅས་འདོད་པའི་ཡོན་ཏན་ལ་རང་དགར་སྤྱོད་པས་བདེ་བར་བགྱིད་པ་ཡི་ཐུགས་གཞར་ཡང་མི་མངའ་བས་འདོད་པའི་བདེ་བ་ལ་ཆགས་པ་ཉིད་ཀྱིས་རྨོངས་ཤིང་གཟིར་བར་མ་གྱུར་ཏོ། །ཞེས་པས་སྲིད་པའི་བདེ་བ་ཟག་པ་དང་བཅས་པ་ལས་ཐུགས་དབྱུང་ཞིང་གཏན་གྱི་བདེ་བ་སངས་རྒྱས་ཀྱི་གོ་འཕང་དོན་དུ་གཉེར་དགོས་པར་གདམས་པའོ། །

མཚོན་ཆ་མེད་པའི་ཁྱད་པར་ལ་བསྟོད་པ་ནི། འཁོར་ལོ་མདུང་ཐུང་ཅན་དག་གིས། །བདུད་སྟོབས་དེ་ལས་རྒྱལ་མ་ནུས། ། ཁྱོད་ནི་འཁོར་ལོ་མདུང་མེད་པར། །བྱམས་པའི་མཚོན་གང་ལགས་པས་རྒྱལ། ། ཞེས་གསུངས་ཏེ། མཚོན་ཆ་ཐོགས་པ་ནི། རང་སྲུང་བ་དང་གཞན་གཞོམ་པའི་སླད་དུ་འཛིན་པའི་ཕྱིར་འཁོར་ལོ་ཅན་ཁྱབ་འཇུག་དང་མདུང་ཐུང་ཅན་གདོང་དྲུག་དག་གིས། བདུད་ཀྱི་མཐུ་སྟོབས་དེ་ལས་རྒྱལ་མ་ནུས་ཤིང་ཕས་ཕམ་པར་བྱས་པ་དང༌། ཐུབ་དབང་ཁྱོད་ནི་ཕྱག་ན་འཁོར་ལོ་དང༌། མདུང་ཐུང་སོགས་མཚོན་ཆ་གང་ཡང་མེད་པར། བདུད་དམག་བྱེ་བ་སུམ་ཅུ་རྩ་དྲུག་གིས་རུབ་ཀྱང་བྱམས་པའི་ཏིང་ངེ་འཛིན་གྱི་མཚོན་ཆ་འཇམ་པོ་གང་ལགས་པས་བདུད་ཀྱི་གཡུལ་ལས་རྒྱལ་བར་འཚལ་ལོ། ། གནོད་པ་མེད་པའི་ཁྱད་པར་ལ་བསྟོད་པ། རྒན་པོས་ཁྱབ་འཇུག་མདའ་ཡིས་བསྣུན། །ལྷ་ཆེན་མགྲིན་པ་སྔོ་གྱུར་པས། ། ལྷ་འདི་གཉིས་ལ་གནོད་བགྱིད་མཆིས། །མགོན་ཁྱོད་གནོད་བགྱིད་བྲལ་བ་ལགས། ། ཞེས་གསུངས་ཏེ། སྔོན་རྒན་པོ་ཞེས་བྱ་བས་ཁྱབ་འཇུག་གམ་ཀྲིཥྞ་ལ་མདའ་ཡིས་བསྣུན་ཏེ་བསད་པ་དང༌། ལྷ་ཆེན་དབང་ཕྱུག་ནི་རྒྱ་མཚོ་ནས་ཐོན་པའི་དུག་ཀཱ་ལ་ཀཱུ་ཌ་དེ་མགྲིན་པར་བཞག་པས་སྔོན་པོའམ་ནག་པོར་གྱུར་པས་ན། ལྷ་ཆེན་པོ་འདི་གཉིས་ལའང་མདའ་དང་དུག་གིས་གནོད་པ་བགྱིད་པ་གཞན་མཆིས་ལ། མགོན་པ་རྫོགས་པའི་སངས་རྒྱས་ཁྱོད་ནི་དུག་དང་མཚོན་སོགས་ཀྱིས་གནོད་པ་དང་ཞེ་སྡང་སོགས་ཉོན་མོངས་པའི་གནོད་པ་བགྱིད་པ་གཞན་བྲལ་བ་ལགས་སོ། ། གཡོས་མི་སླུ་བའི་ཁྱད་པར་ལ་བསྟོད་པ། ཁྱབ་འཇུག་མི་ཐུང་གཟུགས་བསྒྱུར་ནས། །གཡོ་ཐབས་ཀྱིས་ནི་སྟོབས་ལྡན་བསླུས། ། ཁྱོད་ནི་གཡོ་ཡང་མཁྱེན་གྱུར་ལ། །གཞན་དག་ལ་ཡང་སླུ་མི་མཛད། ། ཅེས་གསུངས་ཏེ། ལྷ་མ་ཡིན་སྟོབས་ལྡན་གྱི་ལག་ནས་ས་ཆེན་པོའི་འཇིག་རྟེན་འཕྲོག་པའི་སླད་དུ་ཁྱབ་འཇུག་གི་མིའུ་ཐུང་གི་གཟུགས་སྤྲུལ་བསྒྱུར་བྱས་ནས་གོམ་པ་གསུམ་གྱི་གཡོ་ཐབས་ཀྱིས་ནི་ལྷ་མིན་སྟོབས་ལྡན་གང་ཡིན་པ་དེ་བསླུས་ཏེ་ས་འོག་ཏུ་བཅིངས་པར་བྱས་ལ།

སྟོན་པ་ཐུགས་རྗེ་ཅན་ཁྱོད་ནི་གཡོ་ཡང་མཁྱེན་པར་གྱུར་མོད་དེ་ལ་བརྟེན་ནས་ཕ་རོལ་གཞན་དག་ལ་དངོས་དང་བརྒྱུད་པའི་སྒོ་ནས་གཞར་ཡང་བསླུ་བར་མི་མཛད་པ་དེས་ན་ལྷུར་ལེན་ན་མ་འོངས་པའི་དུས་སུ་རང་ཉིད་ཚེ་རབས་སྟོང་ཕྲག་དུ་མར་རང་མགོ་འཁོར་བར་འགྱུར་བའི་ཕྱིར་ཏེ། མགོན་པོ་ཀླུས། ཕ་རོལ་བསླུ་བ་ལྷུར་ལེན་པ། །དོན་དུ་ཇི་ལྟར་རིག་ལྡན་མིན། །དེ་ཡིས་ཚེ་རབས་སྟོང་ཕྲག་ནི། །མང་པོར་བདག་ཉིད་བསླུ་བར་འགྱུར། །ཞེས་གསུངས་པ་ལྟར་རོ། ། རྫུ་འཕྲུལ་གྱི་ཁྱད་པར་ལ་བསྟོད་པ་ནི། མགོན་ཁྱོད་རྫུ་འཕྲུལ་རྣམ་འཕྲུལ་བ། །རྨད་བྱུང་གང་གིས་མཐོང་བ་དེས། ། ཁྱབ་འཇུག་འཇིག་རྟེན་གསུམ་བརྒལ་བ། །འཕྱེ་བོ་མཆི་བ་བཞིན་དུ་མཐོང༌། ། འཇིག་རྟེན་གྱི་མགོན་པོ་རྫོགས་པའི་སངས་རྒྱས་ཁྱོད་ཀྱི་ཆོ་འཕྲུལ་གསུམ་གྱི་ནང་ནས་འབར་བ་དང༌། འཁྲུག་པ་སོགས་ཀྱི་རྫུ་འཕྲུལ་ཡ་མ་ཟུང་རྣམ་པར་འཕྲུལ་པའི་རྨད་བྱུང་གང་གིས་མཐོང་བའི་གང་ཟག་དེས། ཁྱབ་འཇུག་གི་གཡོ་ཡིས། ས་འོག །ས་སྟེང༌། རི་བོ་སོགས་འཇིག་རྟེན་གསུམ་བརྒལ་བའི་རྫུ་འཕྲུལ་བསྟན་པ་ཡང་རྐང་མེད་འཕྱེ་བོ་མཆིས་པ་བཞིན་དུ་མཐོང་བ་ཡིན་ནོ། ། ཚངས་སྤྱོད་མ་ཉམས་པའི་ཁྱད་པར་ལ་བསྟོད་པ། གཞོན་ནུ་ཚངས་པར་སྤྱོད་པ་ན། །དྲུག་ལྡན་མ་དང་ལྷན་ཅིག་སྤྱོད། ། ཁྱོད་ཀྱིས་འཁྲིག་པའི་སྦྱོར་བ་བདུན། །ཐལ་བ་བཞིན་དུ་བགྱིས་པར་གྱུར། ། ཅེས་གསུངས་ཏེ། ལྷ་ཡི་དམག་དཔོན་གཞོན་ནུ་གདོང་དྲུག་གང་ཞིག་ནགས་སུ་ཚངས་པར་སྤྱད་པ་སྤྱོད་ཅིང་ཚུལ་ཁྲིམས་ལ་གནས་པའི་ཚེ་ན་ཡང༌། རང་གི་ཆུང་མ་ལྷ་མོ་དྲུག་ལྡན་མ་དང་ལྷན་གཅིག་སྤྱོད་པའི་འཁྲིག་པའི་སྦྱོར་བ་རྣམས་མ་བཏང་ལ། བཅོམ་ལྡན་འདོད་ཆགས་བྲལ་བ་ཁྱོད་ཀྱིས་ཁྱིམ་ནས་ཁྱིམ་མེད་པར་རབ་ཏུ་བྱུང་སྟེ། དབེན་པ་ནས་བུད་མེད་ཀྱི་གཟུགས་ལ་བལྟ་བ་དང༌། སྒྲ་ཉན་པ་དང་རྒྱན་ཆ་ལ་བལྟ་བ་སོགས་འཁྲིག་པའི་སྦྱོར་བ་བདུན་པོ་མ་བསྟེན་པར་ཐལ་བ་བཞིན་དུ་དོར་བར་བགྱིས་ཏེ།

མདོ་ལས། འདོད་ཆགས་ཁྱོད་ཀྱི་རྩ་བ་ནི། །ཤེས་ཏེ་ཀུན་ཏུ་རྟོག་ལས་སྐྱེ། །ཁྱོད་ལ་རྟོག་པར་མ་གྱུར་ན། །དེ་ཚེ་ང་ལ་མི་འབྱུང་ངོ༌། །ཞེས་སོགས་ཏེ་འདོད་པ་གཞི་མེད་སྐྱེ་མེད་སོགས་ཀྱི་ངོ་བོར་འཚལ་བས་ཚངས་སྤྱོད་ལས་གཞར་ཡང་མ་ཉམས་པས་ཚུལ་ཁྲིམས་ཀྱི་ཕུང་པོ་ཡོངས་སུ་རྫོགས་པར་གྱུར་ཏོ། ། ཚངས་སོགས་འཇིག་རྟེན་འབྱིན་པ་པོ། །བདག་ཅག་ཡིན་པར་སྨྲ་ཞེས་གྲག ། དེ་ཉིད་གཟིགས་ཁྱོད་འཇིག་རྟེན་དང༌། །དེ་ཡང་ལས་ལས་སྐྱེས་ཞེས་བསྟན། ། ཅེས་པ་སྟེ། ཚངས་པ་དང༌། དབང་ཕྱུག །ཁྱབ་འཇུག་ལ་སོགས་པ་རྣམས་ཀྱིས་སྣོད་བཅུད་ཀྱི་འཇིག་རྟེན་སྣ་ཚོགས་པ་འདི་དག་འབྱིན་པ་པོ་བདག་ཅག་རང་རང་ཡིན་པར་སྨྲ་བ་སྟེ་ཁས་ལེན་ཞེས་གསུངས་ནས། དེ་ལྟར་བྱེད་པ་པོ་ཡིན་པར་མུ་སྟེགས་པའི་གྲུབ་མཐའ་ལ་གྲག་ཅེས་མ་རངས་པའི་ཚིག་གིས་ཟུར་བ་དང༌། འཁོར་འདས་ཀྱི་དེ་ཉིད་དེ་གནས་ཚུལ་ཇི་ལྟ་བ་བཞིན་གཟིགས་པའི་སྟོན་པ་མཆོག་ཁྱོད་ཉིད་ཀྱིས་སྐད་ཅིག་གི་རང་དབང་མེད་པར་འཇིག་པའི་རྟེན་ཏེ་གནས་ཡིན་པས་འཇིག་རྟེན་དང༌། དེར་མ་ཟད་འཇིག་རྟེན་འབྱིན་པ་པོར་འདོད་པའི་ཚངས་སོགས་དེ་ཡང་རང་རང་གི་རྒྱུ་སེམས་པ་བཟང་ངན་སྣ་ཚོགས་པའི་ལས་ལས་སྐྱེས་པ་མ་གཏོགས་གཞན་སུས་ཀྱང་འབྱིན་དུ་མེད་པ་ནི། དཔེར་ན་ཚེ་འདིའི་སྲིད་བྱུས་ཀྱི་ཤེས་ཡོན་རང་གིས་མ་བསྒྲུབས་པར་སུས་ཀྱང་འབྱིན་དུ་མེད་པ་དང་འདྲ་ཞིང་བསྟན་པ་སྟེ་གསུངས་སོ། ། ཡེ་ཤུའི་ཆོས་ལུགས་ལའང་ཞག་བདུན་རིང་འཇིག་རྟེན་ཡེ་ཤུའི་ཡབ་ཀྱིས་བྱས་ཞེས་ཟེར་ན་ཡང་རང་ལུགས་ནི་ས་བཅུ་པའི་མདོ་ལས། ཁམས་གསུམ་པོ་འདི་ནི་སེམས་ཙམ་མོ་ཞེས་དང༌། དཔལ་ལྡན་ཟླ་བ་གྲགས་པས་ཀྱང་འཇུག་པ་ལས། སེམས་ཉིད་ཀྱིས་ནི་སེམས་ཅན་འཇིག་རྟེན་དང༌། །སྣོད་ཀྱི་འཇིག་རྟེན་ཤིན་ཏུ་སྣ་ཚོགས་འགོད། །ཞེས་གསུངས་པ་ལྟར། ནང་པ་སངས་རྒྱས་པའི་ཐུན་མོང་མ་ཡིན་པའི་གྲུབ་མཐའི་སྲོག་ཤིང་ལྟ་བུ་འདི་ལས་འབྲས་ཀྱི་རྣམ་གཞག་ལ་ངེས་པ་རྙེད་པ་དང༌།

བླང་དོར་ཕྱིན་ཅི་མ་ལོག་པར་གནང་དགོས་པའི་ཚུལ་གསུངས་སོ། ། བརྒྱ་བྱིན་གྱིས་ནི་བཤོལ་མེད་མ། །མཐོང་ནས་འདོད་པས་རྨོངས་ཞེས་གྲག ། དཔའ་ཁྱོད་འདོད་པ་ཉིད་ཀྱིས་ནི། །མ་རྨོངས་སླད་དུ་བཙུན་མོ་བཏང༌། ། ཞེས་པ་སྟེ། མུ་སྟེགས་པའི་སྐྱབས་གནས་ལྷ་དབང་བརྒྱ་བྱིན་གྱིས་ནི། དྲང་སྲོང་གཽ་ཏ་མའི་ཆུང་མ་བཤོལ་མེད་མ་མཐོང་ནས་འདོད་ཅིང་ཆགས་པས་ཆེས་རྨོངས་པ་སྟེ་ངོ་ཚ་མེད་པར་གཞན་གྱི་ཆུང་མ་ལ་ལོག་པར་ཞུགས་པར་དྲང་སྲོང་གིས་ཤེས་ནས་དམོད་པས་མོ་མཚན་སྟོང་ལུས་ལ་བྱུང་ཞེས་གྲག་ཅེས་ཟུར་ཟ་དང༌། བདུད་བཞི་ལས་རྣམ་པར་རྒྱལ་བའི་དཔའ་བོ་སྟོན་པ་མཆོག་གིས་འདོད་ཅིང་ཆགས་པ་ཉིད་ཀྱིས་ནི་མ་རྨོངས་པའམ་མ་གཟིར་བའི་སླད་དུ་རང་གི་བཙུན་མོ་ཡང་མཆིལ་མའི་ཐལ་བ་འདྲར་བཏང་བ་སྟེ་དོར་བར་མཛད་དོ།། སྒྲ་གཅན་ལག་པས་ཟླ་བ་ཡང༌། །དབང་མེད་པར་ནི་མིད་པ་ལགས། །

མངའ་བརྙེས་ཁྱོད་ལ་སེམས་ཅན་གང༌། །དབང་མེད་བགྱིད་པ་དེ་མ་མཆིས། ། ཞེས་པ་སྟེ། ལྷ་མ་ཡིན་སྒྲ་གཅན་གྱི་ལག་པས་ཉི་མ་མ་ཟད་ཟླ་བ་ཡང་བཟུང་སྟེ་རང་དབང་མེད་པར་མགྲིན་པར་མིད་པ་སྟེ་བཏང་བ་ལགས། མཁྱེན་བརྩེ་ནུས་གསུམ་མམ་ཆོས་ཐམས་ཅད་ལ་མངའ་བརྙེས་པ་སྟེ་དབང་འབྱོར་བ་སྟོན་མཆོག་ཁྱོད་ལ་སེམས་ཅན་སུ་གང་ལའང་དབང་མེད་གནོད་འཚེ་བགྱིད་པ་དེ་ནི་མ་མཆིས་སོ། །དེ་བཞིན་ང་ཚོས་ཀྱང་ས་འོག་འབུ་སྲིན་ལའང་དབང་ཡོད་གཏོང་མི་རུང་གསུངས་སོ། ། མི་དབང་དགའ་བྱེད་གོས་སྲེད་སོགས། །ནགས་ཚལ་ནས་ནི་ཕྱིར་ཡང་མཆིས། ། བདེ་གཤེགས་ཁྱོད་ནི་དབེན་པ་ཡི། །བདུད་རྩིས་ངོམས་པས་ཕྱིར་མི་བྱོན། ། ཅེས་པ་སྟེ། ཕྱི་པའི་མི་དབང་དགའ་བྱེད་རཱ་མ་ཎ་དང༌། གོས་སྲེད་སོགས་སྡུག་བསྔལ་དྲག་པོ་ཕྱོགས་རེ་སོགས་ཀྱིས་ཁྱིམ་ལས་བྱུང་ནས་ཚལ་སོགས་དབེན་པའི་གནས་རེ་ཞིག་བརྟེན་ཡང༌། སླར་ཟག་བཅས་ཀྱི་བདེ་བ་ལ་ཆགས་ནས་ཁྱིམ་དུ་ཕྱིར་ལྡོག་པ་ཡང་མཆིས་ལ། སྤངས་རྟོགས་ཀྱི་བདེ་བ་མཐར་ཐུག་ཏུ་གཤེགས་པ་ཁྱེད་ཀྱིས་ནི་འཁོར་བའི་བདེ་བ་དང༌། བདེ་བའི་རྐྱེན་རྒྱལ་སྲིད་དཔལ་འབྱོར་ལྷ་དང་མཉམ་པ་ལའང་མེ་ཡི་འོབས་ལྟར་གནོད་པའི་བདག་ཉིད་ཁྱབ་པ་འདུ་བྱེད་ཀྱི་སྡུག་བསྔལ་གྱི་རང་བཞིན་དུ་མཐོང་ནས། རྒྱལ་སྲིད་འཕོངས་ཕྱིས་པའི་རྡོ་ལྟར་བོར་ཏེ། ཕྱི་ནང་གི་དབེན་པ་གཉིས་ལ་བརྟེན་པ་ཡི་ཟག་མེད་ཡེ་ཤེས་ཀྱི་བདུད་རྩིས་ཐུགས་རྒྱུད་རབ་ཏུ་ངོམས་པས་སྲིད་བདེའི་ཕྱིར་ཕོ་བྲང་དུ་ཕྱིར་མི་བྱོན། མཆོད་སྦྱིན་ལ་ནི་ཕྱུགས་འགུམས་པར། །དྲང་སྲོང་རྣམས་ནི་སྨྲ་ཞེས་གྲག ། སྡིག་མེད་ཁྱོད་ཀྱིས་གྲོག་མ་ལའང༌། །གནོད་པ་བགྱིད་པར་རྗེས་མ་གནང༌། ། ཞེས། མཐོ་རིས་ཀྱི་དོན་དུ་མཆོད་སྦྱིན་བྱེད་པ་ལ་ནི་ཕྱུགས་འགུམས་པར་ཏེ་རྟ་དང་བ་གླང་མི་ལ་སོགས་གསོད་དགོས་པ། དྲང་སྲོང་རྣམས་ནི་དེ་ལྟར་སྨྲ་ཞེས་དེ་ཉིད་ཚད་མར་བྱེད་པ་དེ་དག་གི་གྲུབ་མཐར་གྲག་ཅེས་མ་རངས་པ་དང༌།

ཁ་ན་མ་ཐོ་བའི་སྡིག་པའི་དྲི་མ་ཙམ་ཡང་མེད་པའི་སྟོན་མཆོག་ཁྱེད་ཀྱིས་ཐ་ན་སྲོག་ཆགས་གྲོག་མ་ལའང་གནོད་པ་མི་བགྱིད་པར། རང་མ་ཟད་གདུལ་བྱ་ལའང་རྗེས་སུ་མ་གནང་བ་ཡིན་ནོ། །དེས་ན་གཞན་ལ་གནོད་པ་བྱ་མི་རུང་ཁྱད་པར་སྲོག་གཅོད་མི་རུང༌། གཞན་དག་རང་དོན་མཆོད་སྦྱིན་ལ། །གཞན་གྱི་སྲོག་གིས་སྦྱིན་སྲེག་བྱེད། ། གཞན་གྱི་དོན་དུ་ཁྱོད་གཅིག་པུ། །རང་གི་སྲོག་གིས་སྦྱིན་སྲེག་མཛད། ། ཅེས། སྟོན་པ་གཞན་དག་རང་ཉིད་བདེ་བའི་དོན་དུ་མཆོད་སྦྱིན་ལ་གཞན་གྱི་ཤིན་ཏུ་གཅེས་པའི་སྲོག་བཅད་ནས་ཤ་ཁྲག་གིས་སྦྱིན་སྲེག་བྱེད་ལ། སེམས་ཅན་གཞན་གྱི་དོན་དུ་ཐུབ་པ་མཆོག་ཁྱེད་གཅིག་པུ་རང་གི་སྲོག་བཏང་ནས་ཤ་ཁྲག་གིས་སྦྱིན་སྲེག་སོགས་མཛད་པ་ནི། འཁྲུངས་རབས་ལས། སྔོན་ཐུབ་པ་མཆོག་རྒྱལ་པོ་པདྨ་ཞེས་བྱ་བར་གྱུར་པའི་ཚེ། མངའ་འབངས་ལ་ནད་ཡམས་ཆེན་པོ་བྱུང་ནས་མི་མང་པོ་ཤི་བས། རྒྱལ་པོས་སྨན་པ་རྣམས་བོས་འདི་ལ་ཅིས་ཕན་དྲིས་པའི་ལན་དུ། ནད་འདི་ལ་ཉ་རོ་ཧི་ཏའི་ཤ་ཡོད་ན་ཕན་ཞེས་ཞུས་པས། རྒྱལ་པོས་དུས་བཟང་པོ་ཞིག་ལ་སྔ་དྲོ་ཁྲུས་བྱས། གོས་གསར་པ་གྱོན། ཡན་ལག་བརྒྱད་པའི་གསོ་སྦྱོང་བླངས། དཀོན་མཆོག་ལ་མཆོད་པ་རྒྱ་ཆེན་པོ་ཕུལ། གསོལ་བ་དྲག་པོ་བཏབ་ནས། བདག་ཤི་མ་ཐག་ཏུ་ཆུ་ཀླུང་ལྡོག་བྱེད་དུ་ཉ་རོ་ཧི་ཏར་སྐྱེ་བར་གྱུར་ཅིག །ཅེས་སྨོན་ལམ་བཏབ་སྟེ། ཁྲུ་སྟོང་ཡོད་པའི་ཁང་བཟང་སྟེང་ནས་མཆོངས་སོ། །དེ་མ་ཐག་ཆུ་དེར་བརྫུས་ཏེ་ཉ་རོ་ཧི་ཏའི་སྐྱེ་བ་བླངས། དེ་ནས་མི་སྐད་དུ་ང་ཉ་རོ་ཧི་ཏ་ཡིན་པས། ངའི་ཤ་ལོངས་ལ་ཟོ་ཞིག་ནད་ལ་ཕན་པར་འགྱུར། ཞེས་སྨྲས་པས་ཐམས་ཅད་ཀྱིས་ཤ་བླངས་ཏེ། གཞོགས་གཅིག་གི་ཤ་ཟད་ཙ་ན། གཞོགས་བསྒྱུར་ཞིང་བཅད་པས་གཅིག་ཟད་ཙ་ན་གཅིག་གི་ཤ་སྐྱེས་ཏེ། དེ་ལྟར་རེ་མོས་ཀྱིས་ཟོས་པས་ནད་པ་ཐམས་ཅད་ལ་ཕན་ནོ། །དེར་མི་ཐམས་ཅད་ལ་ང་ཁྱེད་ཚོའི་རྒྱལ་པོ་པདྨ་ཡིན་ཏེ། ངས་ཁྱོད་རྣམས་ནད་ལས་སྐྱོབ་པའི་ཆེད་དུ་རང་གི་སྲོག་བློས་བཏང་ནས་ཉ་རོ་ཧི་ཏར་སྐྱེ་བ་ཡིན་པས།

ཁྱོད་ཚོས་ང་ལ་དྲིན་ལན་དུ་སྡིག་པ་སྤོངས་ལ་དགེ་བ་ཅི་ནུས་སྒྲུབས་ཤིག་གསུངས་པས། དེ་དག་གིས་བཀའ་བཞིན་དུ་བསྒྲུབས་པས། དེ་ནས་བཟུང་སྟེ་དེ་དག་ངན་འགྲོ་ལོག་པར་མ་ལྷུང་ངོ༌། །ཞེས་སོགས་སེམས་ཅན་གྱི་དོན་དུ། བུ་དང་བུ་མོ་ཆུང་མ། ལུས་ལོངས་སྤྱོད་དགེ་རྩ་དང་བཅས་པ་ཕངས་པ་མེད་པར་བཏང་བའི་རྣམ་ཐར་མཐའ་ཡས་སོ། ། དྲང་སྲོང་དམོད་མེ་མི་བཟད་པས། །སྐྱེ་བོ་མང་པོ་བསྲེགས་པར་གྱུར། ། ཁྱོད་ཀྱི་ཡེ་ཤེས་མེ་ཡིས་ནི། །སྐྱེ་བོ་རྣམས་ཀྱི་སྐྱེ་རྒྱུ་བསྲེགས། ། ཞེས་པ་སྟེ། ཕྱི་པའི་སྐྱབས་ཡུལ་དྲང་སྲོང་སེར་སྐྱ་ལ་སོགས་པའི་དམོད་པའི་མེ་མི་བཟད་པ་སྟེ་མ་རུངས་པས་སྐྱེ་བོ་མང་པོ་བསྲེགས་པར་གྱུར་ལ། སྟོན་པ་མཆོག་ཁྱེད་ཀྱི་བདེན་པའི་གནས་ལུགས་མཐའ་གཉིས་བྲལ་བར་རྟོགས་པའི་ཡེ་ཤེས་ཀྱི་མེ་ཡིས་ནི་སྐྱེ་བོ་རྣམས་ཀྱི་འཁོར་བར་སྐྱེ་བའི་རྒྱུ་ཉོན་མོངས་པ་བསྲེགས་པ་སྟེ་སྤངས་པ་བྱས་ཞེས་སོ། ། དྲང་སྲོང་དམོད་པ་གྲུབ་པ་ལས། །དཀའ་ཐུབ་གྲུབ་པར་རྗེས་སུ་དཔག ། མགོན་ཁྱོད་ཐུགས་རྗེ་གྲུབ་པ་ལས། །དཀའ་ཐུབ་གྲུབ་པར་རྗེས་སུ་དཔག ། ཅེས་པ་ནི། གཞན་གྱིས་མཆོག་ཏུ་སྨྲ་བའི་དྲང་སྲོང་རྣམས་ཀྱི་དམོད་པའི་ནུས་མཐུ་གྲུབ་པ་ལས། དཀའ་ཐུབ་གྲུབ་པ་སྟེ་དཀའ་ཐུབ་ཀྱི་མཐར་ཐུག་པར་རྗེས་སུ་དཔག་པ་སྟེ་ངེས་པར་བྱས་ལ། ལྷར་བཅས་འགྲོ་བའི་མགོན་པོ་ཁྱེད་ཀྱིས་ནི། སྙིང་རྗེ་གོམས་པ་མཐར་ཕྱིན་པའི་ཐུགས་རྗེ་ཆེན་པོ་གྲུབ་པ་ལས། དཀའ་ཐུབ་གྲུབ་པ་སྟེ་མཐར་སོན་པར་རྗེས་སུ་དཔག་ཅེས་པ་འདི་ནི་བསོད་ནམས་ཀྱི་ཚོགས་རྫོགས་པའི་ལག་རྗེས། ཡུལ་དུས་ཐབས་ཤེས་རྣམ་པ་ཀུན་ནས་འགྲོ་བ་ཀུན་ལ་མཐའ་གཅིག་ཏུ་ཕན་པར་བཞེད་པའི་ཀུན་ཏུ་བཟང་པོའི་གཟུགས་སྐུ་ཐོབ་པ་ལ་བཞེད་དོ། ། ལྷ་ཆེན་འདོད་པ་ཅན་གྱི་མཚན། དྲང་སྲོང་རྣམས་ཀྱི་དམོད་པས་ལྷུང༌། ། ཁྱེད་ཀྱིས་ཕུང་ཁྲོལ་མཐའ་དག་གི །རྩ་བ་འདོད་པ་ཉིད་ལྷུང་བགྱིས། ། ཞེས་པ་ནི། ལྷ་ཆེན་དབང་ཕྱུག་འདོད་པ་ཅན་གྱི་མཚན་མ་སྟེ་ལིངྒ༌།

དྲང་སྲོང་ཁྲོས་པ་རྣམས་ཀྱི་དམོད་པས་ས་ལ་ལྷུང་བར་བྱས། དེ་ཡང་སྔོན་དྲང་སྲོང་ཁྱོ་ཤུག་མང་པོ་ཡོད་པ་ལ། དུས་ཤིག་དྲང་སྲོང་ཤིང་འཐུ་བ་ལ་སོང་ཚེ། དབང་ཕྱུག་གིས་དྲང་སྲོང་གི་ཆུང་མ་བུ་མོ་དང་བཅས་པ་རྣམས་ལ་ཆགས་ཏེ་འདོད་པ་སྤྱོད་པ་ཕྱིས་སུ་དྲང་སྲོང་རྣམས་ཀྱིས་ཤེས་ནས་ཁྲོས་པས་དམོད་པ་བོར་བས་དབང་ཕྱུག་གི་ལིངྒ་ས་ལ་ལྷུང༌། དེ་ནས་དྲང་སྲོང་རྣམས་ཀྱིས་དབང་ཕྱུག་གི་མཚན་མ་ཡིན་པར་ཤེས་ནས་དེ་ཚ་བར་གནས་པ་ལ་བསིལ་བའི་དོན་དུ་ཆུ་གཏོར་ནས་ཕྱག་མཆོད་བྱེད་སྲོལ་དེ་ནས་ད་བར་གནས་པ་ཡིན་པར་གྲག ། སངས་རྒྱས་བཅོམ་ལྡན་ཁྱེད་ཀྱིས། རང་གཞན་ཀུན་ལ་ཉེས་སྐྱོན་རྒུད་ཚོགས་ཀྱི་ཕུང་ཁྲོལ་མཐའ་དག་གི་སྟེ་མ་ལུས་པ་འབྱུང་བའམ་གཞི་ཡི་རྩ་བ་སེམས་རྒྱུད་ཀྱི་འདོད་པའི་ཆགས་པ་ཉིད་དེ་འབའ་ཞིག་ལྷུང་བར་བགྱིས་པ་སྟེ་སྤངས་པར་མཛད་པའོ། ། གླིང་ལས་སྐྱེས་སོགས་ཕལ་ཆེར་ནི། །གཞན་གྱིས་གང་སྨྲས་སྨྲ་བར་བགྱིད། ། ཁྱོད་ཀྱིས་ཐུན་མོང་མ་ཡིན་ཆོས། །རང་གིས་ཐུགས་སུ་ཆུད་ནས་སྟོན། ། ཞེས་པ་ནི། སྔོན་དྲང་སྲོང་ཞིག་གླིང་བར་དུ་ཉ་པའི་བུ་དང་འདུས་པ་ལས་སྐྱེས་པའི་དྲང་སྲོང་གླིང་ལས་སྐྱེས། མཚན་གཞན་དྲང་སྲོང་རྒྱས་པ་ཞེས་བྱ་བ། མུ་སྟེགས་པའི་བསྟན་བཅོས་མ་ཧཱ་བྷཱ་ར་ཏ་ཤློ་ཀ་འབུམ་ཡོད་པ་སོགས་བརྩམས་པའི་མཁས་པ་དེ་ལ་སོགས་པ་མུ་སྟེགས་པའི་གཙོ་བོར་གྲགས་པ་ཕལ་ཆེར་ནི། སྐྱོན་མ་ལུས་པ་ཟད་ཅིང་ཡོན་ཏན་མ་ལུས་པ་འཐོབ་པར་བྱེད་པའི་ལམ་འབྲས་བུ་དང་བཅས་པ་ལ་མྱོང་གོམས་མཐར་ཕྱིན་པ་ལྟ་ཞོག །ནོར་འཁྲུལ་བྲལ་བའི་ངེས་རྙེད་མེད་པར་མ་ཟད་དེ་ལྟ་བུའི་ལམ་འབྲས་བཟང་པོ་ལ་བློ་ཁ་ཙམ་ཡང་མ་ཕྱོགས་པར། གཞན་གྱིས་གང་སྨྲས་པ་སྨྲ་བར་བགྱིད་པའི་རྗེས་འབྲང་ལད་མོ་ལྟ་བུ་སྒྲ་སྦྱོར་ཟེར་རྒྱུག་ཙམ་དུ་ཟད་ལ། ཐུབ་དབང་ཁྱེད་ཀྱིས་འཇིག་རྟེན་ན་དྲེགས་པའི་ལྷ་ཀླུ་དྲང་སྲོང་གནོད་སྦྱིན་སོགས་དང་ཐུན་མོང་མ་ཡིན་པའི་ཆོས།

སྐྱོན་ཀུན་ཟད་ཡོན་ཏན་ཀུན་ལྡན་གྱི་ལམ་འབྲས་བུ་དང་བཅས་པའི་ཚུལ་ལུགས་བླ་ན་མེད་པ་འདི་ལ་རང་གིས་ཐོས་བསམ་སྒོམ་གསུམ་གྱིས་ཐུགས་སུ་ཆུད་ནས་ཏེ་མྱོང་སྒོམ་མཐར་ཕྱིན་ནས། གཞན་ལ་ལན་དང༌། གྲགས་པ་སོགས་ལ་མི་ལྟ་བར་སྙིང་རྗེ་ཆེན་པོས་ཀུན་ནས་བསླངས་ཏེ་རང་དབང་དུ་སྟོན་པའོ། ། མུ་སྟེགས་ཅན་གྱི་རིག་བྱེད་ཚིག །དབེན་པ་ཁོ་ནར་སྨྲ་བ་བགྱིད། ། ཁྱོད་ཀྱིས་བསྒྲགས་ནས་སེང་གེ་ཡི། །སྒྲ་ཡིས་ཆོས་དག་སྟོན་པར་མཛད། ། ཅེས་པ་ནི། མུ་སྟེགས་ཅན་གྱི་བསྟན་བཅོས་རིག་བྱེད་བཞི་ཡི་ཚིག་དོན། རིག་བྱེད་སློབ་དཔོན་རྣམས་ཀྱིས། བྲམ་ཟེའི་རིགས་ཡིན་པ། ཆོ་གས་བྲམ་ཟེའི་གྲལ་དུ་བཅུག་པར་བྱས་ནས་གནས་དབེན་པ་ཁོ་ནར་ལྐོག་ཆོས་སུ་སྨྲ་བར་བགྱིད་ཅིང༌། སྟོན་མཆོག་ཁྱེད་ཀྱིས་རིགས་རུས་དབྱེར་མེད་ཅིང་འཁོར་ཚོགས་རྒྱ་མཚོའི་དབུས་སུ་བསྒྲགས་ནས་འཇིགས་མེད་སེང་གེའི་སྒྲ་ཡིས་ཆོས་ཀྱི་གནས་ཚུལ་ཚང་ལ་མ་ནོར་བར་ཡང་དག་པར་སྟོན་པར་མཛད་དོ། ། རྣམ་པ་ཚོས་རང་གིས་གང་ཤེས་གཞན་ལ་ཕྱོགས་རིས་མེད་པར་གསུངས་དགོས། དེ་ནང་པའི་ཁྱད་ཆོས་ཡིན། ། གྲངས་ཅན་བྷ་ར་དྭ་ཛ་ནི། །དེ་ཉིད་མཐོང་ཡང་དཔྱིད་ལྡན་ལ། ། ཡོངས་སུ་ཆགས་ཀྱི་གཙོ་ཁྱོད་ཀྱི། །སློབ་མའང་བུད་མེད་ཉིད་མ་ཆགས། ། ཞེས་པ་ནི། སྔོན་ཚེ་ལོ་དཔག་ཏུ་མེད་པའི་དུས་སུ་བྱུང་བའི་གྲངས་ཅན་གྱི་གྲུབ་མཐའི་འཁོར་འདས་ཀྱི་རྣམ་གཞག་ལ་ཤེས་བྱའི་གྲངས་ཉི་ཤུ་རྩ་ལྔར་འདོད། དེའི་ནང་ནས་སྤྱི་གཙོ་བོ་ཞེས་པ། ཆོས་ཐམས་ཅད་ཀྱི་རང་བཞིན། གནས་ལུགས་མཐར་ཐུག་ཡིན། དེས་རྣམ་འགྱུར་རམ། འབྲས་བུ་རྣམས་སྐྱེད་པར་བྱེད་པས་བདེ་སྡུག་སྣ་ཚོགས་པའི་འཁོར་བར་འཁོར་ལ། དེ་ཉིད་ཉེར་ལྔའི་འཇུག་ལྡོག་ལ་སྦྱངས་པའི་མཐར། རྣལ་འབྱོར་པས་གཟུགས་སྒྲ་སོགས་བྱེད་པ་པོ་གཙོ་བོ་ཡིན་པར་མངོན་སུམ་དུ་མཐོང་ཚེ། སྤྱི་གཙོ་བོ་སེམས་མེད་བེམ་པོ་ཡིན་ཡང༌། སྐྱེངས་པའི་ཚུལ་གྱིས་གཟུགས་སྒྲ་སོགས་རྣམ་འགྱུར་རྣམས་མི་སྐྱེད་པས་འཁོར་བ་ལས་གྲོལ་བ་ནི་ཐར་པ་ཐོབ་པར་སྨྲ་བའོ། །

དེ་ལྟ་བུའི་ཐར་པ་ལ་ཡིད་བརྟན་མེད་པ་ནི། སྔོན་གཉིས་ལྡན་གྱི་དུས་སུ་བྱུང་བའི་གྲངས་ཅན་གྱི་སྟོན་པ་བྷ་ར་དྭ་ཛ་ན་ཞེས་བྱས་བས། དེ་ཉིད་ཉེར་ལྔའི་འབྱུང་ཚུལ་དང༌། ལྡོག་ཚུལ་མངོན་སུམ་དུ་མཐོང་ཡང༌། དཔྱིད་ལྡན་མ་ལ་ཡོངས་སུ་ཆགས་པ་སྟེ། ཆགས་པ་རབ་ཏུ་དྲག་པོ་སྐྱེས་པས་ཐར་པ་ལས་ཉམས་མོད་ཀྱི་ལྷར་བཅས་འགྲོ་བའི་གཙོ་བོ་ཁྱེད་ཀྱི་སུ་ལའང་ཆགས་པ་མ་སྐྱེས་པར་མ་ཟད། ཁྱེད་ཀྱི་སློབ་མ་ཉན་ཐོས་ཤཱ་རིའི་བུ་ལ་སོགས་པའང་ལྷ་མིའི་བུད་མེད་ཉིད་ལ་མ་ཆགས་སྟེ་མི་དགའོ། ། འུག་པ་པས་ནི་དམན་པ་ལས། །ཁྱད་པར་ཅན་ལ་སྦྱིན་ཞེས་བསྟན། ། མགོན་པོ་ཁྱོད་ནི་ཐུགས་རྗེ་ཡིས། །ཁྱི་ལའང་སྦྱིན་པར་བྱ་ཞེས་གསུངས། ། ཞེས་པ་ནི། སྔོན་དྲང་སྲོང་གཟེགས་ཟན་གྱིས་དབང་ཕྱུག་ཆེན་པོ་བསྒྲུབས་པའི་སྐབས་ཤིག་དབང་ཕྱུག་གི་ལིངྒ་ལ། བྱ་འུག་པ་བབས་པ་ལ་ཤེས་བྱ་ཚིག་གི་དོན་དྲུག་དྲིས་པ་ལ། དྲུག་པོ་རེ་རེ་ལ་མགོ་བོ་གུག་པ་ལན་རེ་བྱས་ལ་དེ་ཕན་མི་བྱེད་པས། འུག་པ་དབང་ཕྱུག་གི་སྤྲུལ་པར་འདུ་ཤེས་ནས་འུག་པ་ལ་སྐྱབས་སུ་བརྟེན་པས་འུག་པ་པ་ཞེས་གྲགས་པ་དེ་ཡིས། གང་ཟག་དམན་པ་ལས་ཁྱད་པར་ཅན་སྟེ་ཁྱད་པར་དུ་འཕགས་པའི་མཆོག་ལ་སྦྱིན་པར་བྱེད་དགོས་ཞེས་བསྟན་པ་སྟེ། མཆོག་ལ་སྦྱིན་ན་འབྲས་བུ་ཡང་མཆོག་འབྱུང༌། དམན་པ་ལ་སྦྱིན་ན་འབྲས་བུ་ཡང་དམན་ཞེས་གསུངས་ལ། སྲིད་པ་དང་ཞི་བའི་མགོན་པོ་ཁྱེད་ནི་རང་ལ་འབྲས་བུ་ཆེན་པོ་འབྱུང་བ་ལ་མི་ལྟ་བར་གཞན་སྡུག་བསྔལ་དང་འབྲལ་བར་འདོད་པའི་ཐུགས་རྗེ་ཆེན་པོ་ཡིས། གང་ཟག་དམན་པ་ཁྱི་ལའང་སྦྱིན་པར་བྱ་ཞེས་རང་གིས་ཉམས་སུ་བསྟར་བའི་མཛད་པ་སློབ་མ་ལ་རྗེས་སུ་འདོམས་པའི་སྒོ་ནས་གསུངས་པའོ། ། ལུས་ཀྱི་དཀའ་ཐུབ་བགྱིས་པ་ཡིས། །མདུད་པ་འཇིག་པར་གཅེར་བུས་འཚལ། ། ཁྱོད་ནི་ཐུགས་ཀྱི་དཀའ་ཐུབ་ཀྱིས། །མདུད་པ་འཇིག་པར་བཞེད་པ་ལགས། ། ཞེས་ལུས་ཀྱིས་མེ་ལྔ་བསྟེན་པ། གཅེར་བུར་རྒྱུ་བ། ཟས་མི་ཟ་བ་དང༌།

སློང་མོའི་བརྟུལ་ཞུགས་སྐྲ་འབལ་བ་སོགས་ཀྱི་དཀའ་ཐུབ་བགྱིས་པ་ཡིས་ནི་མདུད་པ་སྟེ་ཉོན་མོངས་པ་རྣམས་ཟད་པའམ། འཇིག་པ་ཉིད་དུ་མུ་སྟེགས་གཅེར་བུ་པ་རྣམས་ཀྱིས་འཚལ་པ་སྟེ། འཚལ་ཞེས་པ་འདོད་ཅེས་པའི་དོན་ནོ། ། དེ་ལ་གཅེར་བུ་པ་ཞེས་བྱ་བ་ནི། རྟག་སྨྲ་སྡེ་བཞིའི་ནང་ཚན་མུ་སྟེགས་པ་ཞིག་སྟེ། ཁོས་ལུས་ལ་གོས་མ་གྱོན་པར་གཅེར་བུར་བསྡད་པའི་དཀའ་ཐུབ་ལ་གནས་པས་མིང་ལ་དེ་ལྟར་གྲགས། མིང་གཞན་ཐལ་བའི་གོས་ཅན་དང༌། ཕྱོགས་ཀྱི་གོས་ཅན་ཞེས་ཀྱང་བྱ། དེང་སང་རྒྱ་གར་ནང་ཇཻན་ཞེས་ཟེར་བའི་ཆོས་ལུགས་དེ་ཡིན། དེ་དག་གིས་ལས་འབྲས་ལ་ཧ་ཅང་རྩི་འཇོག་ཆེན་པོ་བྱེད། རབ་བྱུང་རྣམས་ལྟ་ཅི་ཁྱིམ་པས་ཀྱང་ཤ་མི་ཟ། ལུགས་སྔ་མ་གཅེར་བུ་ཁོ་ན་འདུག་པ་ཡིན་ཡང༌། ཕྱིས་སུ་གོས་དཀར་པོ་གཅིག་པུ་གྱོན་མཁན་ཞིག་སྟེ་ལུགས་གཉིས་ཡོད། འོན་ཀྱང་ཁོང་གཉིས་གོས་གྱོན་མི་གྱོན་ཙམ་ལས་གྲུབ་མཐའ་ལ་ཁྱད་པར་ཆེར་མེད་པ་ཡིན། འདིས་འཇིག་རྟེན་ཐམས་ཅད་སྔོན་གྱི་ལས་ཀྱིས་སྐྱེས་པར་འདོད་པ་ནང་པ་དང་ཆ་འདྲ་བ་ཡོད། གྲུབ་མཐའ་འདི་སངས་རྒྱས་བཅོམ་ལྡན་འདས་འཇིག་རྟེན་དུ་མ་བྱོན་པའི་སྔོན་དུ་བྱུང་བ་ཡིན། དེ་ལ་གཅེར་བུ་པའི་སྟོན་པ་ཉི་ཤུ་རྩ་ལྔ་བྱུང་བ་ལས་ཐོག་མའི་མིང་ལ་ཁྱུ་མཆོག་ཟེར། ཐ་མའི་མིང་ལ་འཕེལ་བ་ཟེར། འཕེལ་བ་དང་བདག་ཅག་གི་སྟོན་པ་གཉིས་དུས་མཉམ་པ་ཡིན། ཁོང་གཉིས་ཕན་ཚུན་འབྲེལ་འདྲིས་ཀྱང་ཡོད་པ་འདྲ། དེང་སང་རྒྱ་གར་དུ་ཆོས་ལུགས་འདི་བྱེད་མཁན་མང་པོ་ཡོད། འདི་དཀའ་ཐུབ་དང་སྡོམ་པ་གཉིས་སུ་འདོད་ལ། དཀའ་ཐུབ་ཀྱིས་སྔོན་གྱི་ལས་ཟད། སྡོམ་པས་ཕྱིས་བྱུང་གི་ལས་བཀག་པར་བྱས་ནས་ཐར་པ་ཐོབ་པར་འདོད་དོ། ། དེ་ལ་གྲུབ་མཐའ་འདི་ཅུང་ཟད་རྒྱས་པར་བཀྲལ་ན། བྲམ་ཟེ་རྒྱལ་བ་དམ་པ་ཞེས་བྱ་བའི་རྗེས་སུ་འབྲངས་ནས་གཞུང་རྒྱལ་བྱེད་སོགས་ལ་ཚད་མར་འདོད་ཅིང༌། ཤེས་བྱ་ཐམས་ཅད་ཚིག་གི་དོན་བདུན་དུ་འདུ་བའི་གཞུང་སྨྲ་སྟེ། ཚིག་གི་དོན་བདུན་ནི།

དཀའ་ཐུབ། སྡོམ་པ། ཉོན་མོངས། བཅིངས་པ། གྲོལ་བ། སྲོག་ཡོད། སྲོག་མེད་དང་བདུན་ནོ། །དེ་ལ་དཀའ་ཐུབ་ཀྱི་དོན་ནི་གོང་དུ་བཤད་པ་ལྟར་ལ། སྡོམ་པ་ནི། དགེ་བ་བཅུ་ཡི་ཚུལ་ཁྲིམས་བསྲུང་བ་སྟེ། འབུ་སྲིན་སྲོག་ཆགས་གསད་པར་དྭོགས་ནས་རྐང་པ་ལ་དྲིལ་གཡེར་འདོགས། མ་སྦྱིན་པ་ལེན་དུ་དྭོགས་ནས་སྦྱིན་མཁན་མེད་ན་ལུང་སྟོང་གི་ཆུ་ཡང་མི་འཐུང༌། རྫུན་སྨྲར་དྭོགས་ནས་གཏམ་མི་སྨྲ་བ་ངག་གཅད་བྱེད། ནམ་མཁའ་ལ་ཡོད་པའི་འབུ་སྲིན་ཕྲ་མོ་གསད་དུ་དྭོགས་ནས་ཁ་ལ་རས་དཀར་པོ་འགེབས་པ་སོགས་ལས་འབྲས་ཞིབ་པར་བསྲུང་བའོ། །ཉོན་མོངས་ནི། འདོད་ཆགས། ཞེ་སྡང༌། གཏི་མུག་གསུམ་དུ་འདོད། བཅིངས་པ་ནི། འཁོར་བར་འཁོར་བའོ། །ཐར་པ་ནི། དཀའ་ཐུབ་ཀྱི་སྟོབས་ཀྱིས་ལས་མཐའ་དག་ཟད་པའི་ཚེ་འཇིག་རྟེན་ཐམས་ཅད་ཀྱི་སྟེང་ན་འདུག་པའི་གནས་འཇིག་རྟེན་འདུས་པ་ཞེས་བྱ་བ་གདུགས་དཀར་པོ་གྱེན་དུ་བསླངས་པ་ལྟ་བུ་ཞོའམ། ཀུ་མུ་ཏ་ལྟར་དཀར་བ་ཚད་དཔག་ཚད་འབུམ་ཕྲག་ཞེ་ལྔ་ཡོད་པ། སྲོག་ཡོད་པས་དངོས་པོ་ཡིན་ཞིང༌། འཁོར་བ་ལས་གྲོལ་བའི་དངོས་པོ་མེད་པའང་ཡིན་པ་དེར་འགྲོ་བ་སྟེ། རྒྱལ་བ་དམ་པས། ཁ་བ་རྒྱ་སྤོས་མེ་ཏོག་དང༌། །བ་ཞོ་ཀུ་མུ་ཏ་འདྲ་ཞིང༌། །གདུགས་བསྟན་བཟུང་བའི་དབྱིབས་འདྲ་བ། །ཐར་པ་ཡིན་པ་རྒྱལ་བས་བཤད། །ཅེས་འདོད་དོ། །སྲོག་ནི། སེམས་ཡིན་ཏེ་སྲོག་དང་ལུས་དབང་ལྡན་པ་འབྱུང་བ་བཞི། རྣ་བ་སོགས་དབང་པོ་སོ་སོ་དང་ལྡན་པའི་ཤིང་ཡོད་ཅིང༌། དུང་ཉ་ཕྱིས་སོགས་ལ་ལུས་ལྕེ་གཉིས་ཡོད་ཀྱི་དབང་པོ་གཞན་མེད། དེ་བཞིན་མེ་ཁྱེར་གྲོག་མ་གསུམ་ལ་ལུས་ལྕེ་སྣ་གསུམ། སྦྲང་བུ་མཆུ་རིང་སོགས་ལ་མིག་དབང་མ་གཏོགས་གཞན་མེད། མི་རྟ་སོགས་ལ་དབང་པོ་ལྔ་ག་ཡོད་དེ་འདི་རྣམས་སྲོག་ལྡན་ནོ། །སྲོག་དང་བདག་ནི་གཅིག་སྟེ། དཔེར་ན། སྦྲུལ་འཁྱིལ་ནའང་སྦྲུལ་ཡིན་པ་བཞིན་དུ་སྐྱེས་བུ་རྣམས་ཀྱི་ལུས་ཀྱི་ཚད་ཇི་ལྟ་བ་བཞིན་དུ་ཡོད་པ་ངོ་བོ་རྟག་ལ་གནས་སྐབས་མི་རྟག་པའི་རང་བཞིན་དུ་འདོད་དོ། །སྲོག་མེད་པ་ནི།

སྒྲ་དྲི་རོ་འོད་ནམ་མཁའ་གྲིབ་མ་འཇའ་གཟུགས་བརྙན་ལ་སོགས་པར་འདོད། སྤྱིར་ཤེས་བྱ་ཐམས་ཅད་ཡུལ་དུས་གྲངས་ཀྱི་ཐ་དད་ལ་རང་བཞིན་གཅིག་པར་འདོད་དོ། །

 ཡང་ཚིག་གི་དོན་དགུར་འདོད་པའང་ཡོད་དེ། དེ་ལྟ་ན། སྲོག་དང༌། ཟག་པ་དང༌། སྡོམ་པ་དང༌། ངེས་པར་རྒ་བ་དང༌། འཆིང་བ་དང། ལས་དང༌། སྡིག་པ་དང༌། བསོད་ནམས་དང༌། ཐར་པ་དགུའོ། །དེ་ལས་སྲོག་དང་སྡོམ་པ་དང་འཆིང་བ་དང་ཐར་པ་རྣམས་ནི་གོང་དུ་བཤད་པ་ལྟར་ལ། ངེས་པར་རྒ་བ་ནི་དཀའ་ཐུབ་དང་དོན་གཅིག །ཟག་པ་ནི་དགེ་བ་དང་མི་དགེ་བའི་ལས་རྣམས་ཡིན་ཏེ། དེའི་དབང་གིས་འཁོར་བར་ཟག་པར་བྱེད་པའི་ཕྱིར་ཞེས་འདོད། ལས་ནི་ཕྱིས་མྱོང་བར་འགྱུར་བ་དང༌། མིང་དང༌། རུས་དང༌། ཚེའོ། །སྡིག་པ་ནི་ཆོས་མིན་པའོ། །བསོད་ནམས་ནི་ཆོས་སུ་འདོད་དོ། ། དེ་ལྟར་མུ་སྟེགས་གཅེར་བུ་པས་ནི་ལུས་ཀྱི་དཀའ་སྤྱད་ཀྱིས་སྒྲིབ་པ་དང༌། ལས་ཟད་ནས་ཐར་པ་འཐོབ་པར་འདོད་ལ། སངས་རྒྱས་བཅོམ་ལྡན་འདས་ཁྱེད་ནི་དེ་ལྟར་མི་བཞེད་དེ་ཐུགས་ཀྱི་དཀའ་ཐུབ་བམ་སེམས་ཀྱི་དཀའ་ཐུབ་ཀྱིས་ཉོན་མོངས་པའི་མདུད་པ་མཐའ་དག་འཇིག་ཅིང་སྤོང་བར་བཞེད་པ་ལགས། ཞེས་པ་སྟེ་ཚིགས་སུ་བཅད་པ་འདིས་མུ་སྟེགས་གཅེར་བུ་པའི་འདོད་པ་ལས་སངས་རྒྱས་བཅོམ་ལྡན་འདས་ཀྱིས་གསུངས་པའི་ལམ་ཁྱད་པར་དུ་འཕགས་པའི་ཚུལ་གྱིས་བསྟོད་པ་ཡིན་ནོ། ། དེ་ལྟར་མ་ཟད་འདིས་གདམས་ངག་ཀྱང་བསྟན་པ་ཡིན་ཏེ། སངས་རྒྱས་བཅོམ་ལྡན་འདས་ཀྱིས་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་གསུངས་པ་ཐམས་ཅད་གཙོ་བོ་སེམས་འདུལ་བའི་སླད་དུ་གསུངས་པ་ཡིན། ཀུན་སློང་བཟང་པོ་བྱང་ཆུབ་ཀྱི་སེམས་སོགས་ཀྱིས་སེམས་འདུལ་བར་མ་བྱས་ན་ལུས་ཀྱི་དཀའ་སྤྱད་ཁོ་ནས་སྒྲིབ་པ་ཟད་ནས་ཐར་པ་འཐོབ་མི་ནུས། དེས་ན་ང་ཚོས་རང་གི་སེམས་རྒྱུད་འདུལ་བའི་ཐབས་ལ་འབད་པ་གལ་ཆེ་བ་ཡིན་ཏེ། སོ་སོར་ཐར་པའི་མདོ་ལས། སྡིག་པ་ཅི་ཡང་མི་བྱ་ཞིང༌། །དགེ་བ་ཕུན་སུམ་ཚོགས་པར་སྤྱད། །རང་གི་སེམས་ནི་ཡོངས་སུ་འདུལ། །འདི་ནི་སངས་རྒྱས་བསྟན་པ་ཡིན། །ཞེས་དང༌། བཤེས་སྤྲིངས་ལས། ཁྱོད་ཀྱིས་ཐུགས་དུལ་མཛོད་ཅིག་བཅོམ་ལྡན་གྱིས། །སེམས་ནི་ཆོས་ཀྱི་རྩ་བ་ལགས་པར་གསུངས། །ཞེས་སོགས་གསུངས་པ་བཞིན་ནོ། །

རྟོག་གེ་པ་དག་དངོས་པོ་རྣམས། །ལྟོས་པ་མེད་པར་གྲུབ་པར་འཚལ། ། ཚིག་དབང་ཁྱོད་ཀྱིས་ཅུང་ཟད་ཀྱང༌། །མི་ལྟོས་མེད་ཅེས་ལེགས་པར་གསུངས། ། ཞེས། རྟོག་གེ་པ་ལ་བྱིས་པ་རྟོག་གེ་པ་དང༌། གྲུབ་མཐའི་རྟོག་གེ་པ་གཉིས་ལས་འདིར་ཕྱི་མ་སྟེ་མུ་སྟེགས་རྐང་མིག་པ་དང༌། ཚད་སྨྲ་རྒྱང་འཕེན་པ་ལ་གོ་དགོས་ཤིང་དེ་དག་གིས་གཟུགས་ལ་སོགས་པའི་དངོས་པོ་རྣམས་རྒྱུ་དང་རྐྱེན་ལ་བལྟོས་པ་མེད་པར་རང་གི་ངོ་བོ་ཉིད་ཀྱིས་གྲུབ་པར་འཚལ་ཞེས་པའོ། ། ཕྱི་མ་འདིའི་གྲུབ་མཐའ་ཅུང་ཟད་རྒྱས་པར་བཤད་ན། རྒྱང་འཕེན་པ་ནི་ལྷ་ཕུར་བུའི་རྗེས་སུ་འབྲངས་ནས་ལྟ་བའི་སྙིང་པོ་ཞེས་བྱ་བ་དང་ཕུར་བུའི་རྒྱུད་དྲུག་སོགས་ཀྱི་གཞུང་ལ་བརྟེན་ནས་ཚེ་སྔ་ཕྱི་ལས་རྒྱུ་འབྲས་སོགས་མེད་པར་འདོད། སྐྱེ་བ་སྔ་མ་ནས་འདིར་འོང་བ་མེད་དེ། སྐྱེ་བ་སྔ་མ་ཞེས་པ་སུས་ཀྱང་མ་མཐོང་བའི་ཕྱིར། ལུས་གློ་བུར་བ་ལས་སེམས་གློ་བུར་དུ་གྲུབ་པ་ཡིན་ཏེ། མར་མེ་གློ་བུར་དུ་གྲུབ་པ་ལས་འོད་གློ་བུར་དུ་གྲུབ་པ་བཞིན་དང༌། ཆང་ལ་ཕབས་བཏབ་པས་ཆང་གི་ནུས་པ་གསར་དུ་འབྱུང་བ་བཞིན་ནོ། །སྐྱེ་བ་འདི་ནས་ཕྱི་མར་འགྲོ་བའང་མེད་དེ། ལུས་སེམས་རྫས་གཅིག་པ་ལུས་འཇིག་པ་ན་བློ་ཡང་འཇིག་པའི་ཕྱིར། དཔེར་ན། རྡོ་འཇིག་པ་ན་རྡོའི་རི་མོ་འཇིག་པ་བཞིན་ནོ། །དེས་ན་འདིའི་གཞལ་བྱ་ལ་རང་མཚན་དང༌། ཚད་མ་ལ་མངོན་སུམ་ཚད་མ་གཅིག་པུས་ཁྱབ་པར་འདོད། སྤྱི་མཚན་དང༌། རྗེས་དཔག་ཚད་མ་ཁས་མི་ལེན། ཆོས་ཐམས་ཅད་ངོ་བོ་ཉིད་ལས་བྱུང་བ་ཡང༌། ཇི་སྐད་དུ། ཉི་ཤར་ཆུ་བོ་ཐུར་དུ་བབས་པ་དང༌། །སྲན་ཟླུམ་ཚེར་མ་གཟང་རིང་རྣོ་བ་དང༌། །རྨ་བྱའི་མདོངས་ལེགས་ལ་སོགས་ཆོས་རྣམས་ཀུན། །སུས་ཀྱང་མ་བྱས་ངོ་བོ་ཉིད་ལས་བྱུང༌། །ཞེས་འབྱུང་ངོ༌། ། དེ་ལྟར་རྒྱང་འཕེན་པས་འཇིག་རྟེན་ཐམས་ཅད་རྒྱུ་མེད་ལས་བྱུང་བར་འདོད་ལ་སངས་རྒྱས་བཅོམ་ལྡན་འདས་ཚིག་ལ་དབང་འབྱོར་བ་ཁྱོད་ཀྱིས་ནི་དངོས་པོ་རྣམས་རྒྱུན་དུ་རྐྱེན་ལ་བལྟོས་ནས་བྱུང་བ་དང༌།

དངོས་མེད་དངོས་པོ་ལ་བལྟོས་ནས་བཏགས་པ་ཡིན་པས་རྟེན་ཅིང་འབྲེལ་བར་འབྱུང་བ་སྟེ་ཆོས་ཅུང་ཟད་ཅིག་ཀྱང་རྒྱུ་དང་རྐྱེན་ལ་མི་བལྟོས་པར་རང་དབང་ཚུགས་ཐུབ་ཀྱིས་གྲུབ་པ་མེད་ཅེས་ལེགས་པར་གསུངས། ཞེས་པ་སྟེ་ཚིགས་སུ་བཅད་པ་འདིས་ནི་མུ་སྟེགས་རྒྱང་འཕེན་པའི་གྲུབ་མཐའ་ལས་སངས་རྒྱས་བཅོམ་ལྡན་འདས་ཀྱིས་གསུངས་པའི་ལམ་རྟེན་ཅིང་འབྲེལ་བར་འབྱུང་བ་ཁྱད་པར་དུ་འཕགས་པའི་ཚུལ་གྱིས་བསྟོད་པ་སྟེ། མུ་སྟེགས་པའི་སྟོན་པ་རྣམས་ཀྱིས་ནི་ལམ་དང་གྲུབ་མཐའ་གང་སྨྲས་པ་ཐམས་ཅད་རྟེན་འབྲེལ་དང་འགལ་བར་ཁོ་ནར་སྨྲ་ལ། སངས་རྒྱས་བཅོམ་ལྡན་འདས་ཀྱིས་ནི་ཆོས་ཐམས་ཅད་རྟེན་འབྲེལ་དང་མི་འགལ་བ་ཁོ་ནར་སྨྲ་བའི་དབང་གིས་སྨྲ་བ་ཐམས་ཅད་ཀྱི་དམ་པ་ཡིན་ཏེ། དབུ་མ་རྩ་ཤེས་ཀྱི་མཆོད་བརྗོད་དུ། གང་གིས་རྟེན་ཅིང་འབྲེལ་བ་འབྱུང༌། །འགག་པ་མེད་པ་སྐྱེ་མེད་པ། །ཆད་པ་མེད་པ་རྟག་མེད་པ། །འོང་བ་མེད་པ་འགྲོ་མེད་པ། །ཐ་དད་དོན་མིན་དོན་གཅིག་མིན། །སྤྲོས་པ་ཉེར་ཞི་ཞི་བསྟན་པ། །རྫོགས་པ་སངས་རྒྱས་སྨྲ་རྣམས་ཀྱི། །དམ་པ་དེ་ལ་ཕྱག་འཚལ་ལོ། །ཞེས་གསུངས་པ་བཞིན་ནོ། ། འདིས་གདམས་ངག་ཀྱང་བསྟན་པ་ཡིན་ཏེ། ཆོས་ཐམས་ཅད་རྒྱུ་རྟེན་འབྲེལ་ལས་བྱུང་བའི་དབང་གིས་ལས་འབྲས་ཀྱང་བསླུ་བ་མེད་པ་ཡིན། རྒྱུ་སྡིག་པ་བསགས་པ་ལས་འབྲས་བུ་སྡུག་བསྔལ་འབྱུང་བ་དང༌། རྒྱུ་དགེ་བ་བསྒྲུབས་པ་ལས་འབྲས་བུ་བདེ་བ་འབྱུང་བ་ནི་གནས་ཡིན་པ་དང༌། རྒྱུ་སྡིག་པ་བསགས་པ་ལས་འབྲས་བུ་བདེ་བ་འབྱུང་བ་དང༌། རྒྱུ་དགེ་བ་བསགས་པ་ལས་འབྲས་བུ་སྡུག་བསྔལ་འབྱུང་བ་སོགས་ནི་གནས་མིན་པས། དགེ་སྡིག་བླང་དོར་ཕྲ་ཞིབ་ནས་བྱེད་དགོས་པར་བསྟན་པ་ཡིན་ནོ། ། ནེ་ཙོས་ཉི་མ་བརྟོལ་ནས་ནི། །ཐར་པ་མཆིས་པར་བཤད་ཅེས་གྲག ། ཁྱོད་ནི་མྱ་ངན་འདས་བརྙེས་ལ། །གང་དུ་ཡང་ནི་གཤེགས་མ་མཆིས། ། ཞེས། སྔོན་མི་ཐི་ལའི་རྒྱལ་པོ་སྐྱེད་པ་པོ་ཞེས་བྱ་བ་མུ་སྟེགས་པ་རྣམས་ཀྱིས་སྐྱོན་གྱིས་མ་གོས་པའི་རྒྱལ་པོ་ཞེས་སུ་འདོད་པ་དེ་ཉིད་ཀྱི་སློབ་མར་གྱུར་པ་དྲང་སྲོང་རྒྱས་པའི་བུ་ནེ་ཙོ་ཞེས་བྱ་བ་ལམ་བསྒོམས་པས་གྲུབ་པ་ཐོབ་ནས་ཉི་མའི་དཀྱིལ་འཁོར་བརྟོལ་ནས་ནི་ནང་དུ་སོན་ཏེ་ཐར་པ་མཆིས་པའམ་སོང་བར་ལུང་ལས་བཤད་ཅེས་མུ་སྟེགས་པ་རྣམས་ལ་གྲག་ཅེས་པ་སྟེ་གྲག་གི་ཡིད་མ་རང་བའི་ཚིག་ཡིན་ནོ། །སངས་རྒྱས་བཅོམ་ལྡན་འདས་ཁྱོད་ནི་མྱ་ངན་ལས་འདས་པའི་གོ་འཕང་མཆོག་བརྙེས་པ་ལ་ཕྱོགས་ག་ཤེད་དུ་འགྲོ་བ་ལྟ་བུ་ཡུལ་གང་དུ་ཡང་ནི་གཤེགས་པ་མ་མཆིས།

ཞེས་ཚིགས་སུ་བཅད་པ་འདིས་ཐར་པ་འགྲོ་བར་སྨྲ་བའི་མུ་སྟེགས་པའི་གྲུབ་ཐོབ་ནེ་ཙོའི་ལོ་རྒྱུས་དཔྱད་མི་བཟོད་པ་ལས་སངས་རྒྱས་བཅོམ་ལྡན་འདས་ཀྱིས་བདུད་རྩིའི་གོ་འཕང་མངོན་དུ་མཛད་པ་ཁྱད་པར་དུ་འཕགས་པའི་ཚུལ་གྱི་སྒོ་ནས་བསྟོད་པའོ། ། ཐར་པ་རྒྱུད་གཞན་བསྐྱེད་པ་དང༌། ནེ་ཙོས་ལམ་གཞན་སོང་བར་གྱུར། ། ཁྱོད་ཉིད་ལམ་གང་ནས་གཤེགས་པ། དེ་ཉིད་ནས་ནི་སློབ་མའང་མཆིས། ། ཞེས། རྒྱལ་པོ་སྐྱེད་པ་པོ་ལ་ཉི་མའི་ལམ་ནས་ཐར་པར་འགྲོ་བ་དང་ཟླ་བའི་ལམ་ནས་ཐར་པར་འགྲོ་བའི་མན་ངག་གཉིས་ཡོད་པ་ལས། རྒྱལ་པོ་རང་ཉིད་ཐར་པ་དེ་ཉིད་རྒྱུད་གཞན་ཏེ་ཟླ་བའི་ལམ་ནས་ཐར་པར་འགྲོ་བས་བསྐྱེད་པ་དང༌། དེ་ཉིད་ཀྱི་སློབ་མ་ནེ་ཙོ་ལ་ལམ་དེ་མ་བསྟན་པས་ལམ་དེ་ལས་གཞན་ཏེ་ཉི་མའི་ལམ་ནས་ཐར་པར་སོང་བར་གྱུར་ཅེས་བླ་མ་དང་སློབ་མ་ཐ་དད་སོང་བར་བཤད་ལ། སངས་རྒྱས་བཅོམ་ལྡན་འདས་ཁྱེད་ནི་རང་ཉིད་བདེ་ནས་བདེ་བའི་ལམ་གང་ནས་གཤེགས་པ་དེ་ཉིད་ནས་ནི་ཉན་ཐོས་དང་རང་སངས་རྒྱས་བྱང་ཆུབ་སེམས་དཔའི་ཚོགས་ཀྱི་སློབ་མའང་ལམ་དེ་ནས་མཆི། ཞེས་ཚིགས་སུ་བཅད་པ་འདིས་ནི་ལམ་ཐ་དད་དུ་བཤད་པའི་མུ་སྟེགས་པའི་ལམ་ལས་ཞི་སྒོ་གཉིས་སུ་མེད་པའི་ལམ་སངས་རྒྱས་བཅོམ་ལྡན་འདས་ཀྱི་བསྟན་པ་དེ་ཉིད་ཁྱད་པར་དུ་འཕགས་པའི་ཚུལ་བརྗོད་པས་བསྟོད་པའོ། ། ཁྱབ་འཇུག་དག་གིས་བུད་མེད་ནི། །སྟོང་ཕྲག་དྲུག་ཅུ་ཡོངས་བཟུང་གྱུར། ། སྟོན་པ་འཇིག་རྟེན་འདས་ཁྱོད་ལ། །བདག་གི་མེད་ཅིང་ཡོངས་འཛིན་མེད། ། ཅེས། ཁྱབ་འཇུག་གམ་མིང་གཞན་ཀྲིཥྞ། བོད་སྐད་དུ་ནག་པོར་གྲགས་པ་དེ་དག་གིས་ནི་འདོད་ཆགས་ཀྱི་དབང་གིས་བུད་མེད་ཀྱི་ཚོགས་ནི་སྟོང་ཕྲག་དྲུག་ཅུ་ཡོངས་སུ་བཟུང་བའམ་བདག་ཏུ་འཛིན་པར་གྱུར་པའི་ལོ་རྒྱུས་མུ་སྟེགས་པའི་གཞུང་ལས་བྱུང་ལ། ཕྱོགས་དང་རིས་སུ་མ་ཆད་པའི་འགྲོ་བ་ཡོངས་ལ་ཐར་པ་བླ་ན་མེད་པའི་ལམ་སྟོན་པ་པོ་སངས་རྒྱས་བཅོམ་ལྡན་འདས་འཇིག་རྟེན་ལས་འདས་པ་ཁྱེད་ཉིད་ལ་ནི་གྲགས་འཛིན་མ་ལ་སོགས་པའི་བཙུན་མོའི་ཚོགས་རྣམས་བདག་གྱིར་བྱས་པ་མེད་ཅིང་ཀུན་ཏུ་ཡོངས་སུ་འཛིན་པའང་མེད་དེ་དེ་དག་སྤངས་སོ། །ཞེས་ཚིགས་སུ་བཅད་པ་འདིས་ནི་མུ་སྟེགས་པ་རྣམས་ལ་སྟོན་པ་མཆོག་དང་ལྷའི་མཆོག་ཏུ་གྲགས་པ་ཁྱབ་འཇུག་གམ་ཀྲིཥྞའམ་ནག་པོ་ནི་འདོད་ཆགས་ཀྱི་སྐྱོན་དང་མ་བྲལ་ལ།

སངས་རྒྱས་བཅོམ་ལྡན་འདས་ནི་འདོད་ཆགས་ཀྱི་ས་བོན་བག་ཆགས་དང་བཅས་པ་སྤངས་པའི་ཡོན་ཏན་མཆོག་གི་ཁྱད་པར་དུ་འཕགས་པ་བརྗོད་པས་བསྟོད་པའོ། ། ཀཱ་ཤཱི་མཛེས་དགའ་མོ་ལ་ནི། །རྒྱས་པ་ཡོངས་ཆགས་རྣམ་པར་གྱུར། ། ཁྱོད་ཁབ་བཞུགས་ནའང་ཕུང་ཁྲོལ་བའི། །གདོན་གྱིས་དབང་པོ་རྨོངས་མ་འགྱུར། ། ཅེས་པ་ནི། བྷཱ་ར་ཏའི་འཐབ་མོ་འདས་ནས་ལོ་ཡུན་རིང་པོ་མ་ལོན་པ་ན། རྒྱས་པ་ཉེ་དུས་ཕོངས་པ་དང༌། སྡུག་བསྔལ་གྱིས་སེམས་ཞུམ་པ་དང༌། ཡོངས་སུ་འཁྱམས་ཤིང༌། ཝཱ་རཱ་ཎ་སཱིར་སོང་བ་དང༌། སྲང་བར་ན་ཀཱ་ཤཱི་མཛེས་དགའ་མོ་ཞེས་བྱ་བའི་སྨད་འཚོང་མའི་གཙོ་མོ་ཞིག་གི་སྒོ་དང་ཉེ་བ་ན་སྐྱེ་བའི་ཚོགས་ཆེན་པོ་མཐོང་བ་དང་དྲང་སྲོང་རྒྱས་པ་ཞེས་པའི་ཡིད་ཀྱིས་དེའི་ཐད་དུ་སོང་སྟེ་དྲིས་པ། འདི་སུ་ཞིག་གི་ཁྱིམ་ཡིན་ཞེས་དྲིས་ནས། དེའི་གཟུགས་ལ་སོགས་པའི་ཡོན་ཏན་ཐོས་པས་སེམས་ཕྱོགས་ཏེ་འདུག་གོ །དེ་ནས་མངག་གཞུག་པའི་སྐྱེ་བོ་ཞིག་གིས་ཀཱ་ཤཱི་མཛེས་དགའ་མོ་ལ་སྨྲས་པ། དྲང་སྲོང་ཞིག་སྒོ་ན་སྡོད་ཅིང་འདུག་གོ །དེ་ཡང་དམོད་པས་འཇིགས་སྐྲག་ནས་བསྙེན་བཀུར་སྔོན་དུ་འགྲོ་བས་བདག་ཉིད་ཀྱིས་མདུན་བསུས་ཏེ། ནང་དུ་བཅུག་ནས་དབེན་པར་སྟན་ལ་འདུག་ཏུ་བཅུག་སྟེ། རང་ཉིད་ཀྱིས་རྐང་པ་བཀྲུས་སོ། །རྒྱས་པས་བགད་པ་དང༌། དེས་དེ་མཚན་མར་བཟུང་ནས་གླགས་བྱེད་པར་ཤེས་ཏེ་རབ་ཏུ་དགའ་བས་ཁྱེད་རྒྱུ་མེད་པར་འཛུམ་མམ་ཞེས་སྨྲས་པ་དང༌། དེས་སྨྲས་པ། ཁྱོད་ནི་སྒྱུ་རྩལ་ཐམས་ཅད་ལ་མཁས་པར་ཐོས་ན་ལག་པ་དང་རྐང་པ་མཉེ་བ་མི་ཤེས་སམ། དེས་སྨྲས་པ། གལ་ཏེ་ཁྱོད་འདི་ལ་དགྱེས་པར་གྱུར་ན་ལག་པ་རྐྱོངས་ཤིག་དང་བསྟན་པར་བྱའོ། །དེས་ཀྱང་དེ་ལ་ལག་པ་བྱིན་ནོ། །དེ་ནས་དེས་ཇི་ལྟར་ན་འདོད་པའི་སྐྱེ་བོ་ཁྱད་པར་ཅན་དུ་མ་དང་རེག་པར་གྱུར་ཀྱང་དེ་ལྟ་བུའི་རེག་པ་སྔོན་ཆད་ཉམས་སུ་མྱོང་བར་མ་གྱུར་པ་དག་ཚོར་བར་བྱས་སོ། །དེ་ཡང་དེ་དང་ལྷན་ཅིག་ཏུ་དུས་ཤིན་ཏུ་ཡུན་རིང་མོར་མངོན་པར་དགའ་བ་བྱས་སོ། །དེ་ལྟར་ཡོངས་སུ་ཆགས་ཤིང་འདོད་པའི་འདོད་ཆགས་སྐྱེས་པར་འགྱུར་ཏོ། །གང་ལ་ཆགས་ཤེ་ན་ཀཱ་ཤཱི་མཛེས་དགའ་མོ་ལ་སྟེ་སྨད་འཚོང་མའི་གཙོ་མོ་ལའོ། །རྣམ་པར་འགྱུར་ཞེས་བྱ་བ་ནི་དུས་ཤིན་ཏུ་ཡིན་རིང་མོར་ཡང་འདོད་པར་རྗེས་སུ་མྱོང་བས་རྣམ་པར་འགྱུར་བ་ཉིད་དུ་གྱུར་པའོ། །སངས་རྒྱས་བཅོམ་ལྡན་འདས་ཁྱེད་ནི་ཁབ་ཏུ་བཞུགས་ནས་རྒྱལ་སྲིད་སྐྱོང་བའི་ཚེ་ནའང་ཉེས་པ་སྟེ་ཕུང་ཁྲོལ་བའི་གདོན་གྱིས་དབང་པོ་རྨོངས་པར་མ་གྱུར།

ཅེས་ཚིགས་སུ་བཅད་པ་འདིས་ནི་མུ་སྟེགས་པའི་ཐུབ་པ་ཆེན་པོ་དྲང་སྲོང་རྒྱས་པ་འདོད་ཆགས་ཀྱི་སྐྱོན་དང་མ་བྲལ་བ་ལས། སངས་རྒྱས་བཅོམ་ལྡན་འདས་འདོད་ཆགས་ཀྱི་སྐྱོན་གྱིས་མ་གོས་པ་ཁྱད་པར་དུ་འཕགས་པ་བརྗོད་པས་བསྟོད་པའོ། ། རྒྱས་པ་འདོད་གདུང་གཡེན་སྤྱོ་བས། །བུད་མེད་ཀྱི་ནི་རྡོག་པས་བསྣུན། ། ཁྱོད་ནི་ཁྱིམ་པར་བཞུགས་ན་ཡང། །ཕྱིར་ཞིང་འཁྲུག་པར་འགྱུར་བ་མེད། ། ཅེས། དྲང་སྲོང་རྒྱས་པ་ནི་འདོད་པས་གདུང་ཞིང་གཟིར་བ་ཡིན་པས་ན་གདུང་སྟེ། འདོད་པའི་འདོད་ཆགས་ཀྱིས་གཙེས་ཞེས་བྱ་བའི་དོན་ནོ། །གཡེན་སྤྱོ་བས་ཞེས་བྱ་བ་ནི་བརྟན་པ་དང་བྲལ་ཞིང་སེམས་གཡོ་བ་ཉིད་ཀྱིས་ངོ་ཚ་མེད་པར་གྱུར་པའོ། །བུད་མེད་ཀྱི་ནི་རྡོག་པས་བསྣུན་ཞེས་བྱ་བ་ནི། བུད་མེད་ཀྱི་རྡོག་པ་དག་སྟེ། དེས་རྐང་པ་གཉིས་ཀྱིས་བསྣུན་ཞིང་བརྡེག་ཅེས་བྱ་བའི་དོན་ནོ། ། དེ་ཡང་འདི་ལྟར་དྲང་སྲོང་རྒྱས་པ་ཀཱ་ཤཱི་མཛེས་དགའ་མོ་དང་ལྷན་ཅིག་བག་ཕེབས་པར་འདོད་པའི་བདེ་བ་རྗེས་སུ་མྱོང་ཞིང་འདུག་པ་ན་དུས་འགའ་ཞིག་གི་ཚེ་གྲོང་ཁྱེར་ཝཱ་རཱ་ཎ་སཱིར་རྒྱལ་པོ་ཚངས་པས་བྱིན་ལ། ཕས་ཀྱི་རྒོལ་བས་འཇིགས་པ་ཉེ་བར་གྱུར་ནས་གང་གི་ཕྱིར་གཞོན་ནུ་རྣམས་ཀྱང་ཉིན་གཅིག་ལ་འོབས་ཁྲུ་བཅུ་བཅུ་རྐོར་བཅུག་པའི་ལུང་བསྒོ་བ་ན་གཞན་དག་ལྟ་སྨོས་ཀྱང་ཅི་དགོས། ཀཱ་ཤཱི་མཛེས་མོ་ལའང་ལུང་བསྒོ་བ་དང༌། དེས་གླ་རྔན་ཆེན་པོས་གླ་མིའི་སྐྱེས་བུ་བཙལ་ཀྱང་མ་རྙེད་ནས་སེམས་པ་ཞུམ་པར་གྱུར་ཏོ། །རྒྱས་པས་སྨྲས་པ། ཅིའི་ཕྱིར་ཁྱེད་མི་དགའ་བར་མ་བྱེད་ཏོག་ཙེ་དང་སྐོན་པ་བྱིན་ཅིག་ངས་འོབས་བརྐོ་བར་བྱའོ་ཞེས་སྨྲས་ནས། ཇི་ཙམ་ན་སོང་སྟེ་བརྐོས་པ་དང་འོབས་མ་རྫོགས་པར་ཉི་མ་ནུབ་པ་ལ་མངོན་དུ་ཕྱོགས་པར་གྱུར་ཏོ། །དེ་ནས་རྒྱས་པ་དགོངས་ཀའི་དུས་ལ་བབས་སོ། །རྐོས་ནས་མ་ལོག་པར་དེ་ཉིད་དུ་གནས་པར་གྱུར་ཏོ། །རྒྱས་པས་ཉི་མ་ནུབ་ཏུ་མ་བཅུག་པར་བཟུང་བས་ན།

ཆུ་ཚོད་ལ་སོགས་པས་མཚན་མས་ཉི་མ་རྫོགས་པར་གྱུར་ཅིང༌། མཚན་མོའི་དུས་ལ་བབས་པར་ཤེས་ནས་རྒྱལ་པོ་དང་བློན་པོ་གྲོང་ཁྱེར་བ་དང་བཅས་སེམས་རྣམ་པར་གཡེངས་པ་དང༌། ཇི་ཙམ་ན་བྲམ་ཟེ་གཞན་ཞིག་གིས་འོབས་བརྐོ་བ་ལ་གཡེངས་པའི་སེམས་ཀྱིས་རྒྱས་པ་མཐོང་བ་དང་ཡུན་རིང་མོ་ཞིག་ན་ངོ་ཤེས་པར་གྱུར་ཏོ། །དེ་ནས་དེའི་རྒྱུ་མཚན་དེ་ལས་ཐོས་པ་དང༌། ཉི་མ་མི་ནུབ་པར་རྒྱས་པའི་མཐུ་ཡིན་པར་ཤེས་ནས་རྒྱལ་པོ་དང་བློན་པོ་གྲོང་ཁྱེར་གྱི་སྐྱེ་བོ་དང་བཅས་པ་དེའི་ཐད་དུ་སོང་སྟེ། རྐང་པ་གཉིས་ལ་གཏུགས་ནས་བཟོད་པར་གསོལ་བ་དང༌། དེ་གདོང་གཞན་དུ་བལྟ་ཞིང་བརྐོ་བ་ཉིད་ཀྱིས་གནས་སོ། །དེ་ཡང་དམོད་པའི་འཇིགས་པས་སྐྲག་པ་དང༌། འདི་ནི་ཀཱ་ཤཱི་མཛེས་དགའ་མོའི་སྐལ་བ་བརྐོ་བར་ཤེས་ནས་དེ་ལ་འཕྲིན་དུ་བསྐུར་བ། ཐུབ་པ་ཁྱད་པར་ཅན་འདི་ཁྱོད་ཀྱི་སྐལ་པའི་འོབས་བརྐོར་བཅུག་པ་ལས་སློངས་ཤིག་ཅེས་བྱས་པ་དང༌། དེས་བུ་མོ་མངག་གཞུག་མ་ཞིག་ལན་གསུམ་དུ་བཏང་ཡང་དེ་ལངས་སུ་མ་འདོད་དེ། དེ་ནས་དེ་རང་ཉིད་བཞོན་པ་ལ་ཞོན་ཏེ། འོངས་ནས་བཞོན་པ་ལས་བབ་སྟེ། རྐང་གདུབ་དང་བཅས་པའི་རྐང་པས་མགོ་བོར་བསྣུན་ཏེ། གང་གི་ཕྱིར་ང་ནི་སྐྱོ་བར་འགྱུར་ནས་ངས་ལན་གསུམ་གྱི་བར་དུ་འཕྲིན་བསྐུར་ན་ཅིའི་ཕྱིར་ལྡང་བར་མི་བྱེད། རྒྱས་པ་ཡིད་དགའ་བར་གྱུར་པ་དང་སྨྲས་པ། གང་གི་ཕྱིར་འདི་ལྟར་བརྩེ་བས་ཤིན་ཏུ་རྗེས་སུ་བཟུང་བ་ཡིན་ནོ་ཞེས་སྨྲས་ནས་ལངས་པར་གྱུར་ཏོ། ། སངས་རྒྱས་བཅོམ་ལྡན་འདས་ཁྱོད་ནི་བཙུན་མོའི་ཚོགས་རྣམས་དང་ལྷན་ཅིག་ཏུ་ཁྱིམ་པར་བཞག་པའི་ཚེ་ནའང་ཕྱིར་ཞིང་འདོད་པའི་འདོད་ཆགས་ཀྱིས་ཐུགས་འཁྲུག་པར་འགྱུར་བ་མེད་ཅེས་ཚིགས་སུ་བཅས་པ་འདིས་ནི་མུ་སྟེགས་པའི་ཐུབ་པ་དྲང་སྲོང་རྒྱས་པ་ཀཱ་ཤཱི་མཛེས་དགའ་མོ་དང་ལྷན་ཅིག་ཏུ་གནས་པའི་ཚེ་འདོད་པའི་འདོད་ཆགས་ཀྱི་སེམས་གཞན་དབང་དུ་གྱུར་པ་ལ་སངས་རྒྱས་བཅོམ་ལྡན་འདས་ནི་བཙུན་མོའི་ཚོགས་བཅས་ཁྱིམ་པར་བཞུགས་པའི་དུས་སུ་ཡང་འདོད་པའི་སྐྱོན་གྱིས་མ་གོས་པས་ཁྱད་པར་འཕགས་པ་བརྗོད་པའི་སྒོ་ནས་བསྟོད་པའོ། །

དགའ་བྱེད་ཆུང་མའི་དོན་གྱི་ཕྱིར། །རྒྱ་འཚོའི་ཕ་རོལ་སོན་ཅེས་གྲག ། ཁྱོད་ཀྱིས་བུད་མེད་སྟོང་ཕྲག་ནི། །བརྒྱད་ཅུ་སྤངས་ནས་ནགས་སུ་གཤེགས། ། ཞེས། རྒྱལ་པོ་ཤིང་རྟ་བཅུ་པའི་བུ་ཁྱབ་འཇུག་གི་འཇུག་པ་བཅུ་པའི་ནང་ཚན་དགའ་བྱེད་རཱ་མ་ཎ་ནི་ཆུང་མ་སི་ཏཱའམ་རོལ་རྙེད་མའི་དོན་གྱི་ཕྱིར་རྒྱ་མཚོའི་ཕ་རོལ་ཏེ་སིངྒ་ལ་རུ་སོན་ཅེས་གྲག་གོ ། འདིའི་ལོ་རྒྱུས་ནི། སིངྒ་ལའི་རྒྱལ་པོ་སྲིན་པོ་སྒྲ་སྒྲོགས་ཀྱི་བུ་རཱ་ཝ་ཎ་དེས་དབང་ཕྱུག་ཆེན་པོ་ཡུན་རིང་དུ་བསྒྲུབས་ཀྱང་མ་གྲུབ་པས་རང་ཉིད་ལ་མགོ་བཅུ་ཡོད་པ་རེ་རེ་ནས་བཅད་པ་སྦྱིན་སྲེག་ཏུ་ཕུལ་ཏེ། མགྲིན་པའི་ལྷག་མ་ཙམ་རེ་ལུས་པར་བྱས་པས་ལངྒཱ་མགྲིན་བཅུར་གྲགས། དེའི་བྱ་དཀའ་བའི་སྙིང་སྟོབས་ཆེན་པོ་དེ་ལ་དབང་ཕྱུག་ཆེན་པོ་མགུ་ནས་ལྷ་མོ་ལ་ཨུ་མ་ཁྱོད་སོང་ལ་དངོས་གྲུབ་བྱིན་ཅིག་ཅེས་བསྒོ་བ་ལྟར་དེ་དེའི་གམ་དུ་སོང་ནས་ཅི་འདོད་སྦྱིན་པར་ཁས་བླངས་པ་ལ། བདག་བུད་མེད་ལས་དངོས་གྲུབ་མི་འདོད་ཅེས་སྨྲས་པ་ལ་ཨུ་མ་ཁྲོས་ནས་མ་འོངས་པ་ན་ཁྱོད་ཀྱི་རྒྱལ་སྲིད་བུད་མེད་ཀྱིས་འཇོམས་པར་གྱུར་ཅིག་ཅེས་བརྗོད་ནས་ཕྱིར་སོང་ངོ༌། །སླར་ཡང་ལྷ་ཆེན་པོས་རང་གི་བུ་བར་པ་སྤྲེའུའི་གདོང་ཅན་མངགས་པས་དངོས་གྲུབ་ཅི་འདོད་དྲིས་པ་ལ། ང་སྤྲེའུ་ལས་དངོས་གྲུབ་ལེན་པར་མི་འདོད་ཟེར། དེ་ཡང་ཁྲོས་ནས་མ་འོངས་པ་ན་ཁྱོད་ཀྱི་རྒྱལ་སྲིད་སྤྲེའུས་བརླག་པར་གྱུར་ཅིག་ཅེས་བརྗོད་ནས་སོང་ངོ༌། །དེ་ནས་དབང་ཕྱུག་ཆེན་པོ་རང་ཉིད་བྱོན་ནས་དེ་ཡི་མགྲིན་པ་རྣམས་སླར་ཡང་མགོ་བོ་དང་ལྡན་པར་བྱིན་གྱིས་བརླབས་ནས་དབུས་ཀྱི་རྟ་མགོ་མ་བཅད་པར་འཆི་བ་མེད་པ་དང་ས་གསུམ་ལས་རྣམ་པར་རྒྱལ་བ་ཆེན་པོའི་དངོས་གྲུབ་བྱིན་པས་འཇིག་རྟེན་གསུམ་བྲན་དུ་འཁོལ་བར་གྱུར་ཏོ། ། དེ་འཇོམས་པར་བྱེད་པ་ཁྱབ་འཇུག་གི་འཇུག་པ་བཅུ་ཡི་ནང་ཚན་རཱ་མ་གཉིས་ལས་ཤིང་རྟ་བཅུ་པའི་བུ་དགའ་བྱེད་རཱ་མ་ཎ་ཞེས་བྱ་བ་དེ་ནི།

ར་བྷུ་ཞེས་པ་རིགས་ཀྱི་མིང་ཡིན་པས་འདི་ལ་ར་གྷུའི་བུ་ཡང་ཟེར་རོ། །དེའི་ཡབ་ཀྱིས་རཱ་མ་ཎ་ལ་སྨྲས་པ། ང་སྔོན་ལྷ་དང་ལྷ་མིན་གཡུལ་འགྱེད་པའི་སར་ཕྱིན་ཏེ་ལྷའི་ཕྱོགས་བཟུང་ནས་ལྷ་མིན་དང་འཐབ་པས་ལྷ་མ་ཡིན་གྱི་མཚོན་ཆ་མང་པོ་ངའི་ལུས་ལ་ཟུག་པའི་རྨ་ཡོད་པ་དེ། གྲོང་ཁྱེར་འཐབ་པ་མེད་པ་ཞེས་བྱ་བར་ངའི་ཆུང་མ་ཀཻ་ཀེ་ཡཱིས་གསོས་པའི་བྱ་དགའ་ལ་ཀཻ་ཀེ་ཡཱིའི་བུ་ཁྱོད་ཀྱི་ནུ་བོ་བྷ་ར་ཏ་ལ་རྒྱལ་སྲིད་སྦྱིན་རྒྱུ་ཡིན་པས། རཱ་མ་ཎ་ཁྱོད་ཆུང་མ་སི་ཏཱ་དང་བཅས་པ་ལོ་བཅུ་གཉིས་ནགས་སུ་སོང་ཞིག་ཅེས་བཀའ་སྩལ་པ་ན། དང་དུ་བླངས་ནས་ཆུང་མ་དང་བཅས་པ་ནགས་སུ་སོང་ངོ༌། ། འདིའི་ཆུང་མ་སི་ཏཱ་ཞེས་པ་དེ་ནི། སྲིན་ཡུལ་དུ་བུ་མོ་མཚར་སྡུག་ཅན་ཞིག་སྐྱེས་པ་དེ་ཉིད་ཡུལ་དེར་བཞག་ན་ལངྐཱའི་གྲོང་བརླག་པའི་མཚན་མ་ཤར་བས་བུ་མོ་དེ་ཟངས་སྒྲོམ་དུ་བཅུག་ནས་ཆུ་ལ་བསྐྱུར་བ། འཛམ་བུའི་གླིང་དུ་ཞིང་ལ་ཆུ་དྲངས་པའི་རྨོས་རོལ་གྱི་ནང་དུ་ཁྱེར་བྱུང་བ་ཞིང་པ་རྣམས་ཀྱིས་སྒྲོམ་དེ་ཁ་ཕྱེ་ནས་བལྟས་པས་བུ་མོ་ཁྱད་འཕགས་ཤིག་འདུག་པ་མི་ཐི་ལའི་རྒྱལ་པོ་སྐྱེད་པ་པོ་ལ་ཕུལ། རང་གི་བུ་མོ་ལྟར་བསྐྱངས་པས་སྐྱེད་པ་པོའི་བུ་མོར་གྲགས་པ་དེ་ཉིད་འཛམ་བུའི་གླིང་གི་རྒྱལ་པོ་ཤིང་རྟ་བཅུ་པའི་སྲས་རྒྱལ་པོ་རཱ་མ་ཎ་ལ་བཙུན་མོར་ཕུལ་ཏོ། །དེའི་མིང་ཞིང་པ་རྣམས་ཀྱིས་རོལ་ནང་ནས་རྙེད་པས་རོལ་རྙེད་མའམ་སི་ཏཱ་ཞེས་པར་གྲགས་སོ། ། རཱ་མ་ཎ་སི་ཏཱ་དང་བཅས་པ་ནགས་སུ་རྩེ་དགའ་ལ་རོལ་ཞིང་གནས་པ་ལས། ལན་གཅིག་གི་ཚེ་སྲིན་རྒྱལ་སྒྲ་སྒྲོགས་ཀྱི་བུ་དེས་འཛམ་གླིང་འདི་ན་བུ་མོ་སུ་མཛེས་བརྟགས་པ་ལས། སི་ཏཱ་ཁོ་ན་མཛེས་པ་མཐོང་ནས་དེ་འཕྲོག་པའི་ཕྱིར་སྲིན་མོ་སླུ་བྱེད་མ་ཞེས་པ་ཆེན་པོ་ལ་འོས་པའི་པགས་པ་ཅན་གྱི་རི་དྭགས་ཤིག་ཏུ་སྤྲུལ་པ་དེ་རཱ་མ་ཎས་གཟུང་བར་འདོད་ནས། སི་ཏཱ་ལ་ཁྱོད་ང་མ་སླེབས་བར་དུ་འོད་ཀྱི་ར་བས་བསྐོར་བ་འདི་ལས་འདས་ནས་མ་འགྲོ་ཞིག

།གལ་ཏེ་སོང་ན་ཚེའི་དུས་བྱེད་པར་གྱུར་ཅིག་ཅེས་དམོད་བོར་ནས་འོད་ཀྱི་རྭ་བས་བསྐོར་ནས་བཞག་གོ །རང་ཉིད་རི་དྭགས་དེའི་རྗེས་སྙེགས་བཞིན་རྒྱ་མཚོའི་མཐར་ཐུག་འདེད་དུ་ཕྱིན་པའི་ཤུལ་དུ་སྲིན་རྒྱལ་རཱ་ཝ་ཎ་བྲམ་ཟེའི་གཟུགས་སུ་སྤྲུལ་ནས་སི་ཏཱ་བླང་བར་བརྩམས་པ་ན། རྒྱལ་པོ་རཱ་མ་ཎ་བདེན་ཚིག་གྲུབ་པའི་བཀའ་ལས་འདའ་བར་མ་ནུས་ཚེ་སྲིན་པོས་རྫུ་འཕྲུལ་གྱིས་སི་ཏཱ་འོད་ཀྱི་རྭ་བ་དང་བཅས་པའི་ས་གཞིའི་ཁྱོན་ཏེ་ཁྱེར་ནས་སྲིན་ཡུལ་དུ་སོང་བར་གྱུར་ཏོ། །རྒྱལ་བུ་རཱ་མ་ཎས་རི་དྭགས་དེ་ཇི་ཙམ་བདས་ཀྱང་མ་ཟིན་པས་མིག་བསྒྱུར་བ་ཡིན་པར་གོ་ནས་སླར་རང་གནས་སུ་ལོག་པ་ན་སི་ཏཱ་ས་གཞི་དང་བཅས་པ་འབོད་སྒྲོགས་ཀྱིས་ཁྱེར་བར་རིག་ནས་རྗེས་བརྩད་དེ་ཕྱིན་པ་དང༌། ཆུ་དྲོན་མོ་ཁ་དོག་ཁམ་སྐྱ་དྲི་ང་ཞིང་རླང་པ་འཚུབ་པ་གཅིག་དང་ཕྲད། དེ་ག་ནས་འབབ་པ་ལྟར་ཕྱིན་པས་ལུང་པ་དེའི་ཕུ་ན་སྤྲེའུའི་རྒྱལ་པོ་བཱ་ལི་དང་མགྲིན་བཟང་ཞེས་བྱ་བ་གཉིས་དམག་གི་ཚོགས་དང་བཅས་ཏེ། རྒྱལ་སྲིད་ལ་མ་འཆམས་པར་གཡུལ་འགྱེད་པའི་ངལ་བ་ལས་བྱུང་བའི་རྔུལ་གྱིས་རྙོག་པའི་ཆུ་ཡིན་པར་འདུག །དེར་ཕྱིན་པས་སྤྲེལ་རྒྱལ་མགྲིན་བཟང་གིས་ངེད་རྣམས་རྒྱལ་སྲིད་ཀྱི་དོན་དུ་འཐབ་པ་ཡིན། ད་ཉི་མ་གསུམ་ནས་ཁོ་རང་རྒྱལ་བར་འགྱུར་བས་ཁྱེད་ངེད་ཀྱི་གྲོགས་བྱ་བར་རིགས་ཟེར་བ་ལ། དགའ་བྱེད་དེ་ནི་མདའ་འཕངས་ཚད་ཕོགས་པ་དང༌། ཕོག་ཚད་འཆི་བ་དང༌། ཤི་ཚད་ལྷར་སྐྱེ་བའི་དངོས་གྲུབ་གྲུབ་པ་ཡིན་པས། དེས་མདའ་འཕངས་ཏེ་སྤྲེལ་རྒྱལ་བཱ་ལི་གསོད་པར་ཁས་བླངས་སོ། །འོན་ཀྱང་དེ་ཉི་མ་དང་པོར་སྤྲེའུའི་དམག་འཐབ་པའི་ལྟད་མོར་གཡེངས་བས་ལུས། གཉིས་པར་དེ་གཉིས་མི་འཁྲུལ་བའི་རྟགས་སུ་མགྲིན་བཟང་གིས་དཔྲལ་བ་ལ་མེ་ལོང་བཏགས་ཏེ་འཐབ་པ་ན་དགའ་བྱེད་ཀྱི་མདའ་འཕངས་པས་བཱ་ལི་བསད་ནས་མགྲིན་བཟང་གིས་རྒྱལ་སྲིད་ཐོབ་པར་བྱས་སོ། ། དེ་ནས་མགྲིན་བཟང་དེས་དགའ་བྱེད་ཅི་འདོད་སྒྲུབ་པར་ཁས་བླངས་པ་ལ།

དེ་ལྟར་ན་ཁོ་བོའི་ཆུང་མ་སི་ཏཱ་སྲིན་པོས་ཁྱེར་བ་ལོངས་ཤིག་ཅེས་བྱ་བ་ལས། མགྲིན་བཟང་ན་རེ། བདག་ལ་བློན་པོ་ཁྱད་པར་ཅན་ཧ་ནུ་མནྠ་ཞེས་ཡོད་པ་དེ་དང་གྲོས་བྱ་བར་འོ་སྐོལ་ཐབས་ཅིག་གཤེགས་ཞེས་ཟེར་བ་ལྟར་དེར་ཕྱིན་པས། རི་ལུང་ཐམས་ཅད་སྤྲེའུས་གང་བའི་ཁྲོད་ན། ཚུལ་སྟོན་ཕྱོགས་མ་གཏོགས་དབང་ཕྱུག་ཆེན་པོའི་བུ་བར་པ་ཡིན་པར་གྲགས་པ་སྤྲེའུ་མིག་གསུམ་པ་ཞིག་འདུག་པ་ལ། མགྲིན་བཟང་གིས་སྔར་གྱི་ལོ་རྒྱུས་བསྙད་དེ། རྒྱལ་པོ་འདི་དྲིན་ལན་བསབ་ཕྱིར་སི་ཏཱ་འགུགས་ཐབས་ཅི་ཡོད་ཅེས་བྱས་པ་ན། དེས་ཡུད་ཙམ་བསམས་ནས་དོན་དེ་བསྒྲུབ་པའི་ཕྱིར་དང་པོ་སྲིན་པོའི་གནས་ཡུལ་བརྟགས་པའི་ཆེད་དུ་མཆོངས་པ་གཅིག་བྱས་པས་ཧ་ཅང་ཐལ་ནས་རླུང་ལྷའི་རྒྱལ་ཁམས་སུ་བསླེབས། དེ་ནས་ཕྱིར་མཆོངས་གཅིག་བྱས་པས་ལངྐ་པུ་རིར་སོན་ཏེ་བལྟས་པས། སི་ཏཱ་ས་གཞི་དང་བཅས་པ་བཟའ་ཤིང་གི་རྭ་བ་ན་བཙོན་དུ་འདུག་པ་མཐོང༌། དེའི་རྒྱུ་མཚན་གཞན་དག་ལ་དྲིས་པས་འདི་བདག་ཅག་གི་རྒྱལ་པོ་ལ་མ་དད་པས་བཙོན་དུ་བྱས་ཟེར། དེ་ནས་སི་ཏཱའི་དྲུང་དུ་སོང་ནས་བདག་རྒྱལ་པོ་རཱ་མ་ནས་བཏང་བ་ཡིན། ཁྱོད་ཀྱང་ང་མཉམ་དུ་འགྲོ་བྱས་པས་དེ་ཡིད་མ་ཆེས་པ་ལ་ལག་རྟགས་སུ་རྒྱལ་པོའི་སོར་གདུབ་བསྟན། དེར་སི་ཏཱས་བདག་བྲོས་ཅི་ལ་ཐུབ། རྒྱལ་པོ་རང་ལ་མཐུ་ཡོད་ན་སྟོན་ལ་བླང་བར་རིགས་སོ་ཞེས་འཕྲིན་བསྐུར་བ་ཁྱེར་ནས་མཆོངས་གཅིག་གིས་རཱ་མ་ཎའི་མདུན་སར་ཕྱིན། རྒྱུ་མཚན་རྣམས་རྒྱལ་པོ་ལ་གསོལ་བས་རྒྱལ་པོས་དེ་མ་ཐག་ཏུ་སྤྲེའུའི་དམག་ཆེན་པོ་བསྡུས་ནས་རྒྱ་མཚོ་ཆེན་པོའི་འགྲམ་དུ་སོང་སྟེ། དྲང་སྲོང་ཆེན་པོ་གྲོག་མཁར་པ་ལ་རྒྱ་མཚོ་ན་སྲོག་ཆགས་ཀྱི་རིགས་ཅི་འདྲ་ཡོད་ཅེས་དྲིས་པས། དཔག་ཚད་བརྒྱ་ཡི་ཁྱོན་ཡོད་པས་ཏི་མི་ཞེས་པ་ཆུ་སྲིན་ཉ་མིད་དང༌། དེ་ཉིད་ཀྱང་མེད་པར་བྱེད་ནུས་པ་དང༌། དེ་ཡང་མིད་ནུས་པ་སོགས་གདུག་པའི་སེམས་ཅན་དུ་མ་ཡོད་པར་ཐོས། དེ་ནས་རྒྱ་མཚོ་ལ་སྤྲེལ་དམག་སྦྲེལ་ནས་ཟམ་བྱས་པར་བརྟེན་ནས་དགའ་བྱེད་སྲིན་ཡུལ་དུ་བརྟོལ།

དེ་ནས་རཱ་མ་ཎས་སྲིན་རྒྱལ་གསོད་པར་བརྩམས་པ་ན། དེའི་ཕོ་བྲང་རིན་པོ་ཆེ་སྣ་ཚོགས་པའི་ཁམས་ལས་གྲུབ་པའི་གཞལ་མེད་ཁང་ཤིན་ཏུ་དྭངས་པའི་རྩིག་ངོས་སུ་སྲིན་རྒྱལ་མགོ་བཅུ་དེའི་གཟུགས་བརྙན་བརྒྱ་ཕྲག་ཏུ་ཤར་བ་སྲིན་རྒྱལ་དངོས་དང་ཤིན་ཏུ་འདྲ་ཆེས་པའི་དབང་གིས་སོ་སོར་མ་ཕྱེད་པའི་ཚེ་ན། སྤྲེའུ་མོ་ཨནྫ་ནའི་བུ་ཧ་ནུ་མནྠས་བློས་ཞིབ་མོར་བརྟགས་པས་སྲིན་རྒྱལ་དངོས་ཀྱི་གཟུགས་གང་ཡིན་པ་ཤེས་པ་དེ་ལ་དགའ་བྱེད་ཀྱི་མདེའུ་སྟེ་ཁ་ཅན་གྱི་མདའ་འཕངས་པས་དབུས་ཀྱི་རྟ་མགོ་བཅད་དེ་སྲིན་པོ་བསད། དེར་མ་ཟད་གཞན་ཡང་སྲིན་པོ་བྱེ་བ་དཔག་མེད་བསད། དེ་ནས་ཧ་ནུ་མནྠས་བཟའ་ཤིང་རྭ་བར་ཕྱིན་ནས་འབྲས་བུ་ཅན་གྱི་ལྗོན་ཤིང་མང་པོ་རྩེ་ས་ལ་བཙུགས་ཏེ་བཞག་པས་སྲིན་པོ་ལྷག་མ་རྣམས་ཀྱིས་མཐའ་བསྐོར་ཏེ་ཧ་ནུ་མནྠ་གསོད་པར་བརྩམས་པ་ན། དེས་དེ་རྣམས་ལས་ཐར་བར་སླར་ཡང་གཡོ་སྒྱུའི་རིག་པ་སྟོན་ཕྱིར་ཁོང་རྣམས་ལ་ཟིན་དུ་བཅུག་སྟེ། ཁྱེད་ཀྱི་ཕྱོགས་འདི་ན་ཁྲིམས་ཡོད་དམ་མེད། མེད་ན་ང་རང་གི་ཁྲིམས་ལུགས་བཞིན་སོད་ཟེར། ཁྱེད་རང་གི་ཁྲིམས་ལུགས་གང་འདྲ་ཡིན་དྲིས་པས། བདག་གི་མ་ཡི་ཁྲིམས་ལུགས་སུ་གསོད་ན་བང་མཛོད་དུ་བཅུག་སྟེ་ཟས་བཟར་རུང་ཚད་བྱིན་དང༌། དེས་མགྲིན་པ་འགགས་ནས་བདག་འཆིའོ། །ཕའི་ཁྲིམས་ལུགས་སུ་གསོད་ན་ཏིལ་མར་གྱིས་སྦགས་པའི་རས་ཀྱིས་མཇུག་མར་དཀྲིས་ལ་མེ་སྤོར་ཞིག་ཟེར་བས། ཕའི་ལུགས་སུ་གསོད་པར་གྲོས་མཐུན་པར་གྱུར། དེར་སྤྲེའུ་འཆི་བ་ཁྱེད་རྣམས་ཀྱིས་མཐོང་ན་ལྟས་ངན་ཡིན་པས། རང་རང་གི་ཁྱིམ་དུ་ཡིབ་ཟེར་བ་ལྟར་བྱས་པས་ལངྐཱ་པུ་རིའི་གྲོང་ཁྱེར་སུམ་བརྩེགས་ལ་ཕྱིའི་ལྕགས་རི་དང་བཅས་པ་མཇུག་མའི་མེས་སྐད་ཅིག་ལ་བསྲེགས་པར་བྱས་སོ། ། དེ་ནས་དགའ་བྱེད་སི་ཏཱ་ཐོབ་ནས་རྒྱ་མཚོ་ཆེན་པོ་གཞུ་མཆོག་གིས་དཀྲུགས་ཤིང་གྲུའི་ནང་ནས་བྲོས་པས་ཐར་པ་དང་སྲིན་པོ་འགས་རཱ་ཝ་ཎ་དེའི་བུ་ཀུམྦུ་ཀརྞ་ཞེས་པའི་དྲང་སྲོང་བསམ་གཏན་པ་དེའི་རྣ་བར་ཁྲོ་ཆུ་བླུགས་ནས་ཏིང་ངེ་འཛིན་ལས་སད་པར་བྱས་ཏེ་རཱ་ཝ་ཎ་བསད་པ་ལ་སོགས་པའི་ལོ་རྒྱུས་རྣམས་སྨྲས་པས།

དེའི་སྣ་སྒོའི་རླུང་བརྔུབས་པ་ཙམ་གྱིས་དགའ་བྱེད་དང་ཧ་ནུ་མནྠ་གཉིས་མ་གཏོགས་སི་ཏཱ་དང༌། སྤྲེལ་དམག་ཐམས་ཅད་ཀེང་རུས་སུ་སོང༌། དེ་ཙམ་གྱིས་ཚིམས་ནས་སླར་ཏིང་ངེ་འཛིན་ལ་ཞུགས་སོ། །དེར་དགའ་བྱེད་ཀྱི་རི་བོ་གངས་ཅན་དུ་ཤི་སོས་ཀྱི་སྨན་ཡོད་པ་ཧ་ནུ་མནྠ་ལེན་དུ་བཏང་བས་སྨན་ནོར་ནས་སླར་ཡང་ལེན་དུ་བཏང་བས་རི་བོ་གངས་ཅན་ཉིད་ཁྱེར་ཏེ་བྱུང་བ་ལས་དགའ་བྱེད་ཀྱིས་སྨན་བླངས་ནས། སྨན་དེས་ཀེང་རུས་སུ་སོང་བ་ཐམས་ཅད་སྔར་བཞིན་གསོས་ནས་རི་བོ་གངས་ཅན་འདི་སྔར་གྱི་རང་གནས་སུ་སྐྱོལ་ཅིག་བྱས་པས། དེས་ཚེགས་ཆེ་ཟེར་ནས་འཕངས་པས་རི་དེ་སྔར་ཡོད་པའི་ཤུལ་དུ་སོང་ཡང་ཅུང་ཟད་ཡོར་ཞེས་གྲགས། དེ་ནས་རྒྱལ་པོ་དགའ་བྱེད་སི་ཏཱ་དང་བཅས་མེ་ཏོག་ཅན་ཞེས་བྱ་བའི་གཞལ་ཡས་ཁང་དུ་ཞུགས་ཏེ་གནས་པ་ལ་བུ་བྷ་ར་ཏ་སོགས་ཀྱིས་མཆོད་ཅིང་གསོལ་བ་བཏབ་པ་ལ་བརྟེན་ནས་གྲོང་ཁྱེར་འཐབ་པ་མེད་པར་གཤེགས་ནས་སྲིད་པའི་བདེ་བ་ལ་རོལ་པར་གྱུར་ཏོ་ཞེས་གཏམ་རྒྱུད་དུ་གྲགས་སོ། ། སངས་རྒྱས་བཅོམ་ལྡན་འདས་ཁྱེད་ཀྱིས་ནི་ས་འཚོ་མ་ལ་སོགས་བུད་མེད་སྟོང་ཕྲག་དང་ནི་བརྒྱད་ཅུ་ཡོད་པ་རྣམས་ཡོངས་སུ་སྤངས་ནས་ནགས་ཀྱི་གནས་སུ་བླ་ན་མེད་པའི་བྱང་ཆུབ་བསྒྲུབས་པའི་ཕྱིར་དུ་གཤེགས། ཞེས་ཚིགས་སུ་བཅད་པ་འདིས་ནི་མུ་སྟེགས་པའི་སྟོན་པ་ཁྱབ་འཇུག་གི་འཇུག་པ་བཅུའི་ནང་ཚན་དགའ་བྱེད་རཱ་མ་ཎ་ནི་ཆུང་མ་རོལ་རྙེད་མ་ལ་ཆགས་པའི་སྐྱོན་དང་ལྡན་པ་དང༌། སངས་རྒྱས་བཅོམ་ལྡན་འདས་ཀྱིས་བཙུན་མོའི་ཚོགས་ཡོངས་སུ་སྤངས་ཏེ་ཆགས་པའི་སྐྱོན་ཐམས་ཅད་དང་བྲལ་བའི་ཁྱད་པར་འཕགས་པའི་ཚུལ་བརྗོད་དེ་བསྟོད་པའོ། ། རྣ་ཅན་འཐབ་དཀའ་ལ་སོགས་ལ། །ཁྱབ་འཇུག་གིས་ནི་གནོད་པ་བརྩམས། ། སེམས་ཅན་རྣམས་ལ་ཕན་བཞེད་པ། །ཁྱོད་ཀྱིས་སྲོག་ཀྱང་བཏང་བར་མཛད། ། ཅེས། ཀརྞ་འམ་རྣ་ཅན་དང༌། འཐབ་དཀའ་ལ་སོགས་པའི་སྒྲ་ངན་དཔུང་ཚོགས་བཅུ་གཉིས་ལ་ཀྲིཥྞ་འམ་ཁྱབ་འཇུག་གིས་ནི་གནོད་པ་བརྩམས་ནས་སྐྱ་བསེང་གི་བུ་ལྔ་དང་འཐབ་ཏུ་བཅུག་སྟེ།

ཞག་བཅོ་བརྒྱད་ཀྱི་བར་དུ་འཁྲུག་པས་སེམས་ཅན་བྱེ་བ་ཕྱེད་དང་དྲུག་ཙམ་བསད་པར་གྲགས་ལ། སེམས་ཅན་མཐའ་ཡས་པ་རྣམས་ལ་གནས་སྐབས་དང་མཐར་ཐུག་གི་ཕན་པ་མ་ལུས་པ་སྒྲུབ་པར་བཞེད་པ་སངས་རྒྱས་བཅོམ་ལྡན་འདས་ཁྱེད་ཀྱིས་ནི་སེམས་ཅན་གྱི་དོན་དུ་སྐུ་སྲོག་ཀྱང་བཏང་བར་མཛད། ཅེས་ཚིགས་སུ་བཅད་པ་འདིས་ནི་ཀྲིཥྞ་ཞེ་སྡང་དང་གཡོ་སྒྱུ་ལྡན་ལ་སེམས་ཅན་ལ་འཚེ་བ་དང༌། སངས་རྒྱས་བཅོམ་ལྡན་འདས་ནི་ཞེ་སྡང་ཡོངས་སུ་སྤངས་ནས་དམིགས་པ་མེད་པའི་ཐུགས་རྗེ་ཆེན་པོས་སེམས་ཅན་ཐམས་ཅད་ལ་ཕན་པར་མཛད་པའི་སྒོ་ནས་ཁྱད་པར་འཕགས་པས་བསྟོད་པའོ། ། ཁྱབ་འཇུག་གིས་ནི་སྒྱུ་བྱས་ནས། །གོམ་གསུམ་གྱིས་ཕྲོགས་གང་ཡིན་པའི། ། ས་དེ་ངེས་པར་ཐར་བཞེད་པ། །ཁྱོད་ཀྱིས་རྩྭ་བཞིན་བཏང་བར་གྱུར། ། ཅེས་པ། སྔོན་སྟོབས་ལྡན་ཞེས་བྱ་བའི་ལྷ་མ་ཡིན་གྱི་དབང་པོ་ཞིག་བྱུང་བ་དང༌། དེས་རང་གི་ཕ་རོལ་གནོན་པས་ཁམས་གསུམ་མ་ལུས་པ་རྣམ་པར་གནོན་པ་བརྒྱ་བྱིན་ལ་སོགས་པས་མ་བཟོད་ནས་དེ་གཞོམ་པའི་ཕྱིར་གསོལ་བ་བཏབ་པ་ན་ཁྱབ་འཇུག་གིས་བསམས་པ། ངས་འདི་དང་ལྷན་ཅིག་ཏུ་གཡུལ་སྤྲོད་པར་མི་ནུས་ཏེ། ཤིན་ཏུ་སྐྱེས་བུ་རྩོལ་བ་ཕུན་སུམ་ཚོགས་པ་དང་ལྡན་པ་ཡིན་པའི་ཕྱིར་རོ། །དེ་བས་ན་ངེས་པར་སྒྱུ་ཐབས་ཀྱིས་བསླུ་བར་བྱའོ་སྙམ་དུ་བསམས་ནས་བདག་ཉིད་བྲམ་ཟེ་མིའུ་ཐུང་གི་གཟུགས་སུ་སྤྲུལ་ནས་སློང་མོའི་བདག་ཉིད་ཅན་དུ་བྱས་ཏེ་སོང་ནས། རྒྱལ་པོ་སྟོབས་ལྡན་རྟའི་མཆོད་སྦྱིན་བྱེད་པའི་བརྟུལ་ཞུགས་ལ་གནས་པའི་ཚེ། སུ་ཞིག་གང་ཞིག་ཅི་ཞིག་འདོད། །གང་ལ་ཅི་ཞིག་སྦྱིན་པར་བྱ། །ཞེས་ཟེར་བ་ལ་བརྩོན་པ་དེའི་ཐད་དུ་བྱོན་ནས་ཕ་དང་མའི་དོན་དུ་མེ་ལ་མཆོད་སྦྱིན་བྱེད་པས་དེའི་དོན་དུ་ས་ཕྱོགས་གོམ་པ་གང་ཉིད་ཀྱི་ཚད་སློང་ངོ༌། །ཞེས་སྨྲས་པ་དང༌། དེས་སྨྲས་པ། འདི་ཙམ་ཞིག་གིས་ཁྱོད་ལ་དགོས་པ་ཅི་ཞིག་རྫོགས་པར་གྱུར་ཏོ། །གཞན་དུ་ན་གླང་པོ་དང་རྟ་དང་ཤིང་རྟ་དང༌།

གསེར་ལ་སོགས་པའི་དངོས་པོ་སློངས་ཤིག་དང༌། དེ་ངས་དགག་པ་མེད་པ་དང༌། ཁྱད་པར་དང་བཅས་པ་སྦྱིན་པར་བྱའོ། །ཞེས་སྨྲས་ཀྱང་འདོད་པར་མ་གྱུར་ཏེ། དེ་ནས་དེས་སྨྲས་པ། གལ་ཏེ་དེ་ལྟར་འདོད་ན་རེ་ཞིག་གོམ་པ་གསུམ་ཡང་ཁྱེར་ཅིག་ཅེས་སྨྲས་པ་དང་ཁྱབ་འཇུག་གིས་གོམ་པ་གཉིས་ཀྱིས་འཇིག་རྟེན་གསུམ་གྱི་བར་དུ་རྐང་པ་གཅིག་བརྐྱངས་ནས་གོམ་པ་གསུམ་པའི་གནས་མ་རྙེད་པར་དྲིས་པ་ན་དེས་ངའི་མགོ་ལ་ཞོག་ཅིག་ཅེས་སྨྲས་པས་མགོ་བོ་རྡོག་པས་བསྣུན་ནས་ས་འོག་ཏུ་བཅིངས་པར་གྱུར་ཏོ། །སྟོབས་ལྡན་དེང་སང་ཡང་ས་འོག་ན་གནས་པར་གྲགས་སོ། །དེས་ན་སྔོན་གྱི་སྙན་ངག་མཁན་དག་གིས། སྦྱིན་བདག་སྟོབས་ལྡན་ཁྱབ་འཇུག་སློང་བ་པོ། །རྟ་ཡི་མཆོད་སྦྱིན་དུས་སུ་ས་ཆེན་སྦྱིན། །འབྲས་བུ་བཅིངས་པ་ཉིད་ནི་ཐོབ་པར་གྱུར། །འཆོལ་བར་བྱེད་པའི་ལས་འདི་སུ་ཞིག་སྨོན། །ཞེས་སྨྲས་པ་ལྟ་བུའོ། ། དེ་ལྟར་ཁྱབ་འཇུག་གིས་ནི་ལྷ་མ་ཡིན་གྱི་དབང་པོ་སྟོབས་ལྡན་གཡོ་སྒྱུ་བྱས་ནས་བསླུས་ཏེ་གོམ་པ་གསུམ་གྱིས་ཕྲོགས་པའི་ས་ཡི་དཀྱིལ་འཁོར་གང་ཡིན་པའི་ས་དེ་ནི་སངས་རྒྱས་བཅོམ་ལྡན་འདས་ངེས་པར་ཐར་བར་བཞེད་པ་ཁྱེད་ཉིད་ཀྱིས་ནི་ཡོངས་སུ་མ་བཟུང་བ་རྩྭ་བཞིན་དུ་བཏང་བར་གྱུར། ཅེས་ཚིགས་སུ་བཅད་པ་འདིས་ནི་ཁྱབ་འཇུག་གཡོ་སྒྱུའི་སྐྱོན་དང་མ་བྲལ་ལ་སངས་རྒྱས་བཅོམ་ལྡན་འདས་ནི་གཡོ་སྒྱུ་མེད་ཅིང་ཆགས་པ་མེད་པའི་སྒོ་ནས་ཁྱད་པར་དུ་འཕགས་ཞེས་བསྟོད་པའོ། །

 འདི་གདམས་ངག་ཀྱང་ཡིན་ཏེ། གཡོ་སྒྱུ་གཞན་གྱི་མགོ་སྐོར་བྱེད་པ་ནི་ནང་པ་སངས་རྒྱས་པའི་ཆོས་ལུགས་མ་ཡིན་པས། རང་ཅག་རྣམས་ཀྱིས་གཡོ་སྒྱུ་སྤངས་ནས་སྒོ་གསུམ་དྲང་པོར་བསྲང་དགོས་ཞེས་འདོམས་པའང་ཡིན་ནོ། ། དགའ་བྱེད་སྲོག་གཅོད་བྱེད་པའི་མདས། །འཇིག་རྟེན་རྒྱལ་རིགས་མེད་བྱས་ནས། ། གྲགས་པ་ཐོབ་པ་གང་ཡིན་དེ། །ཁྱེད་ཀྱི་བསྟན་ལ་གྲགས་པ་མིན། ། ཅེས་པ་ནི། སྔོན་དྲང་སྲོང་ཛ་མ་དགྣི་ཞེས་བྱ་བ། དཀའ་ཐུབ་ཀྱིས་ནགས་ན་གནས་པ་དེའི་ཆུང་མ་བརྟུལ་ཞུགས་ཅན་མ་ཞེས་བྱ་བ་དེ་ནི་ངང་ཚུལ་བཟང་པོ་ཅན་ཡིན་པས། མེ་ཏོག་འཐུར་སོང་ཚེ་ཤིང་རྣམས་རང་ཉིད་ལ་འདུད་པར་བྱེད་པ་ཞིག་ཡོད་པ་དེའི་བུ་དགྲ་སྟ་རཱ་མ་ཎ་ཞེས་པ་དཔའ་ཞིང་དཀའ་ཐུབ་དང་ལྡན་པ་ཡོད་དེ། དེར་རྒྱལ་པོ་སྲིད་སྒྲུབ་བརྩོན་ཞེས་བྱ་བ་ལག་པ་སྟོང་ཡོད་པ་ཞེས་སུ་གྲགས་པ་ཞིག་གནས་དེར་ཕྱིན་པ་ན་དྲང་སྲོང་དེའི་འདོད་འཇོའི་བ་ཞིག་ཡོད་པ་སེར་བའི་སྒྲས་སྐྲག་པ་ལ། རྒྱལ་པོ་སྲིད་སྒྲུབ་བརྩོན་གྱིས་དྲང་སྲོང་མིས་བྱིན་ལ་འདི་ཅི་ལ་སྐྲག་པ་ཡིན་ཞེས་དྲིས་པ་དང༌། དྲང་སྲོང་དེ་ཕ་རོལ་འཐབ་པ་ལ་དགའ་བས། འདི་ནི་དྲང་སྲོང་ཛ་མ་དགྣིའི་བུ་རཱ་མ་ཎ་ཞེས་པའི་འཕོང་སློབ་པའི་གཞུ་རྒྱུད་བརྡབ་པ་ལ་སྐྲག་གོ །བུ་འདི་ནི་དཔའ་ཞིང་འཕོང་གི་གནས་ལ་མཁས་པ་སོགས་ངན་སྤོང་གི་རིགས་དགའ་བྱེད་དེའི་བསྔགས་པ་བརྗོད་པས། རྒྱལ་པོ་དེས་དེ་ལ་ཕྲག་དོག་སྐྱེས་ཏེ། འཐབ་པར་འདོད་པ་དེའི་གནས་སུ་སོང་བས་ཆུང་མ་བརྟུལ་ལྡན་མ་རྒྱལ་པོ་ལ་ཡིད་ཆགས་པ་དང༌། དེ་ཕན་ཆད་དེ་ལ་ཤིང་རྣམས་འདུད་པར་མི་བྱེད་པར་གྱུར་ཏོ། །དེ་ནས་རྒྱལ་པོས་འདོད་འཇོའི་བེའུ་ཕྲོགས། དགའ་བྱེད་བསམ་གཏན་གནས་པའི་སྟེང་དུ་སྦྲུལ་གྱི་རོ་ཞིག་བསྐྱུར་ནས་སོང་ངོ༌། །བརྟུལ་ཞུགས་ལྡན་མའི་གནས་ཚུལ་དེ་དྲང་སྲོང་ཛ་མ་དགྣི་ཡིས་བསམ་གཏན་སྟོབས་ཀྱིས་ཤེས་ནས་ཁྲོས་ཏེ། དགའ་བྱེད་ལ་འདིའི་མགོ་བོ་ཆོད་ཅེས་སྨྲས་མ་ཐག་ཏུ་ཕའི་བཀའ་བཞིན་དེའི་མགོ་བོ་བཅད་དོ། །ཕ་མགུ་ནས་ཁྱེའུ་ལ་མཆོག་སློངས་ཤིག་བྱས་པ་དང།

བདག་གི་མ་འཚོ་བར་གྱུར་ཅིག་ཅེས་སྨྲས་པས་དེ་འཚོ་བར་གྱུར་ཏོ། །དེ་ནས་བེའུ་ཕྲོགས་པའི་འཁོན་གྱི་རྒྱུ་དེས་དགའ་བྱེད་ཀྱིས་བདག་གིས་འཇིག་རྟེན་ན་རྒྱལ་རིགས་གཅིག་ཀྱང་མེད་པར་བྱའོ། །ཞེས་དམ་བཅས་ནས། འཕོང་ལེགས་པར་བསླབས། འཁོར་བསྡུས་ཏེ་ནམ་ཞིག་ན་རྒྱལ་པོ་སྲིད་གྲུབ་དང་གཡུལ་འགྱེད་པས་དེ་ལ་ལག་པ་སྟོང་ཡོད་པ་དགྲ་སྟས་བཅད་དེ་ཐང་ལ་ལྷུང་བར་བྱས། དེ་ནས་བཟུང་སྟེ་དེ་ཡི་མདས་འཇིག་རྟེན་ན་རྒྱལ་རིགས་མཐའ་དག་ལན་ཉེར་གཅིག་གི་བར་དུ་ཕམ་པར་བྱས་ཏེ་ཀུརུཀྵེ་ཏྲ་ཞེས་པའི་འོབས་དཔག་ཚད་འགའ་རྒྱལ་རིགས་ཀྱི་ཁྲག་གིས་བཀང་ནས་ཕ་མེས་ཀྱི་མཆོད་སྦྱིན་བྱས་པས་ས་ཆེན་པོ་མཐའ་དག་རང་དབང་དུ་བྱས་སོ་ཞེས་ཁྱབ་འཇུག་གི་འཇུག་པ་བཅུའི་ནང་ཚན་རཱ་མ་གཉིས་ལས་དགྲ་སྟ་རཱ་མ་ཎའི་ལོ་རྒྱུས་སོ། ། ཁྱབ་འཇུག་མི་རུ་སྤྲུལ་པ་དགྲ་སྟ་རཱ་མ་ཎ་ཡིས་རྒྱལ་པོ་སྲིད་སྒྲུབ་སོགས་ཀྱི་སྲོག་གཅོད་པར་བྱེད་པའི་མདས་འཇིག་རྟེན་ན་གནས་པའི་རྒྱལ་རིགས་ཐམས་ཅད་ལན་ཉེར་གཅིག་གི་བར་དུ་ཆམ་ལ་ཕབ་ཅིང་མེད་པར་བྱས་ནས་དེའི་རྒྱུས་ས་ཆེན་པོ་མཐའ་དག་ལ་རང་དབང་དུ་བྱས་སོ་ཞེས་གྲགས་པ་ཐོབ་པ་གང་ཡིན་པ་དེ་སངས་རྒྱས་བཅོམ་ལྡན་ཁྱེད་ཀྱི་བསྟན་པ་ལ་ཤིན་ཏུ་སྨད་པར་བྱ་བའི་གནས་ཡིན་གྱི་སྙན་པར་གྲགས་པ་ནི་མིན་ནོ། །ཞེས་ཚིགས་སུ་བཅད་པ་འདིས་ནི་ཁྱབ་འཇུག་གི་སྤྲུལ་པ་དགྲ་སྟ་རཱ་མ་ཎ་ཞེ་སྡང་གི་སྐྱོན་མ་སྤངས་ཤིང་སེམས་ཅན་ལ་གནོད་འཚེ་བགྱིད་ལ། སངས་རྒྱས་བཅོམ་ལྡན་འདས་ཀྱི་བསྟན་པ་ལ་ཞེ་སྡང་སྤངས་ཤིང་སེམས་ཅན་ལ་མི་འཚེ་བར་བསྟན་པས་ཁྱད་པར་དུ་འཕགས་པའི་སྒོ་ནས་བསྟོད་པའོ། ། སྒྲ་ངན་དང་ནི་སྐྱ་བསེང་དག །གང་གི་ཕྱིར་ནི་གཡུལ་བཀྱེ་བའི། ། དཔལ་དེ་ཁྱོད་ཀྱིས་འཁྲི་ཤིང་ནི། །གདུག་པ་བཞིན་དུ་སྤངས་ནས་གཤེགས། ། ཞེས། བསྟན་དཀའ་ལ་སོགས་པའི་སྒྲ་ངན་དཔུང་ཚོགས་བཅུ་གཉིས་ཀྱི་ཕྱོགས་དང་ནི་གཡུལ་ངོར་བརྟན་པ་དང༌།

འཇིགས་སྡེ་དང༌། སྲིད་སྒྲུབ་དང༌། ལྷར་བཅས། རིགས་མེད་དེ་སྐྱ་བསེང་གི་བུ་ལྔ་ཡི་ཕྱོགས་སུ་གྱུར་པ་དག །རྒྱལ་སྲིད་ཐོབ་པ་གང་གི་ཕྱིར་ནི་འཛམ་བུའི་གླིང་དུ་རྩོད་ལྡན་གྱི་དུས་ཀྱི་ཐོག་མར་གཡུལ་ངོ་བཀྱེ་བར་བྱས་པའི་རྒྱལ་སྲིད་ཀྱི་དཔལ་དེ་ལྟ་བུ་ནི་ཐུབ་པ་སངས་རྒྱས་བཅོམ་ལྡན་འདས་ཁྱེད་ཀྱིས་དུག་སྦྲུལ་གྱི་ཡོངས་སུ་འཁྱུད་པའི་འཁྲི་ཤིང་དག་གི་གདུག་པ་ཅན་ཡིན་པ་བཞིན་དུ་ཤེས་ཤིང་མཆིལ་མའི་ཐལ་བ་བཞིན་ཡོངས་སུ་སྤངས་ནས་ཞི་བ་བླ་ན་མེད་པའི་གོ་འཕང་མཆོག་དེར་བདེ་བླག་ཏུ་གཤེགས། ཞེས་ཚིགས་སུ་བཅད་པ་འདིས་ནི་མུ་སྟེགས་པ་རྣམས་ཀྱིས་མིང་ནས་བརྗོད་པས་ཀྱང་བསོད་ནམས་གསོག་པར་འདོད་པའི་སྐྱ་བསེང་གི་བུ་ལྔ་རྒྱལ་སྲིད་ལ་ཆགས་ནས་སེམས་ཅན་ལ་གནོད་འཚེ་བྱས་པ་དང༌། སངས་རྒྱས་བཅོམ་ལྡན་འདས་ཀྱིས་ནི་རྒྱལ་སྲིད་ཡོངས་སུ་སྤངས་པའི་ཁྱད་པར་དུ་འཕགས་པའི་སྒོ་ནས་བསྟོད་པའོ། ། ཁྱོད་ཀྱི་བསྟན་པ་རྙེད་པ་ན། །ཐང་ཤིང་ནགས་ན་ལྷ་ཆེན་པོ། ། རྣལ་འབྱོར་དབང་ཕྱུག་སྤྱོད་པ་པོ། །དེ་ནི་མི་ཤེས་སྤྱོད་པར་བས། ། ཞེས་བྱ་བ་ནི། ཐུབ་པ་སངས་རྒྱས་བཅོམ་ལྡན་འདས་ཁྱེད་ཀྱི་བསྟན་པ་ལ་དད་པས་ཞུགས་ནས་ཡིད་ཆེས་ཀྱི་ངེས་པ་ཅུང་ཟད་རྙེད་པ་ན། ཐང་ཤིང་གི་ནགས་ཚལ་ན་དབེན་པར་གནས་པའི་ལྷ་དབང་ཕྱུག་ཆེན་པོ་ཞེས་བྱ་བ་རྣལ་འབྱོར་གྱི་དབང་ཕྱུག་ཏུ་གྲགས་པ་དཀའ་ཐུབ་སྤྱོད་པ་པོ་གང་ཡིན་པ་དེ་ནི་མི་ཤེས་པའི་སྐྱེ་བོ་ཕན་པའི་སྤྱོད་པའང་ཚུལ་ཅན་ཡན་པར་བས་སོ། །ཞེས་པ་སྟེ་བས་ཞེས་པ་ཟད་ཅེས་པའི་དོན་ནོ། ། དབང་པོ་བཤོལ་མེད་བྱི་བོ་ཞེས། །བྲམ་ཟེ་ད་དུང་བར་དུ་སྒྲོགས། ། ཁྱོད་ཀྱིས་འབྲས་བུ་མཆོག་བརྙེས་པའི། །གྲགས་པ་བརྒྱ་བྱིན་སྒྲོགས་པར་གྱུར། ། ཅེས་བྱ་བ་ནི། སྔོན་ལྷའི་དབང་པོ་བརྒྱ་བྱིན་གྱིས། དྲང་སྲོང་གོའུ་ཏ་མའི་ཆུང་མ་བཤོལ་མེད་མ་ལ་ལོག་པར་སྤྱོད་པས། འཇིག་རྟེན་ན་གཞན་གྱི་ཆུང་མ་ལ་སྤྱད་ན་བྱི་བོ་དང༌།

སྐྱེས་པ་གཞན་དང་ལོག་པར་ཞུགས་པའི་བུད་མེད་ལ་བྱི་མོ་དང༌། དེའི་བུ་དང་བུ་མོ་བྱི་ཕྲུག་ཅེས་གྲགས་པ་ལྟར་བརྒྱ་བྱིན་ལ་ཡང་དེ་ནས་བཟུང་བྱི་བོ་ཞེས་གྲགས་པའི་གཏམ་དེ་བྲམ་ཟེ་རྣམས་ཀྱི་ད་དུང་གི་བར་དུའམ་ད་ལྟའི་བར་དུ་ཁྱད་ཆོས་སུ་སྒྲོགས་པར་བྱེད་དོ། །འདིས་ནི་གྲགས་པའི་རྗེས་སུ་འབྲང་བའི་སྐྱེ་བོ་རྨོངས་པ་རྣམས་ཀྱིས་སྐྱབས་གནས་སུ་བལྟ་བའི་བརྒྱ་བྱིན་དེ་ཉིད་སྐྱོན་ཟད་ཀྱི་སྟོན་པ་མིན་པར་གྲགས་པས་སྒྲུབ་པ་ཡིན་གསུངས། ཐུབ་པ་སངས་རྒྱས་བཅོམ་ལྡན་འདས་ཁྱེད་ཀྱི་འབྲས་བུ་མཆོག་ཐམས་ཅད་མཁྱེན་པའི་གོ་འཕང་ལ་མངའ་བརྙེས་པའི་གྲགས་པ་དང༌། སྙན་པའི་སྒྲ་ཆེན་པོ་བརྒྱ་བྱིན་གྱིས་སྐད་གསང་མཐོན་པོས་སྒྲོགས་པར་གྱུར་ཏོ་ཞེས་པ་སྟེ་དེ་ལྟར་གྲགས་པ་སྒྲོགས་ཚུལ་དང་སྒྲོགས་པ་པོ་ལ་བལྟོས་ནས་ཀྱང་ཐུབ་པ་སངས་རྒྱས་བཅོམ་ལྡན་འདས་ཁྱད་པར་དུ་འཕགས་པར་གྲུབ་བོ། ། ཁྱབ་འཇུག་དག་ནི་ནག་བཀྲ་བོས། །བྲེད་འཐོམས་གྱུར་ནས་ཀུན་གཏོང་གི ། ཁྲི་ཡི་འོག་ཏུ་ཞུགས་པར་གྱུར༌། །གཙོ་ཁྱོད་ཀུན་ཏུ་བསྙེངས་མི་མངའ། ། ཞེས་བྱ་བ་ནི། ཁྱབ་འཇུག་སྟེ་ཀྲིཥྞ་འམ་ནག་པོ་གང་གི་ནི་རང་གི་དགྲར་གྱུར་པ་ལྷ་མ་ཡིན་ནག་བཀྲ་བོས་དམག་དྲངས་ནས་འཐབ་པའི་ཚེ་ཀྲིཥྞ་བྲེད་ཅིང་དངངས་ཏེ་འཐོམས་པར་གྱུར་ནས་བྲོས་ཏེ་རྒྱལ་པོའི་དྲང་སྲོང་ཀུན་གཏོང་གི་ཁྲིའི་འོག་ཏུ་ཞུགས་པར་གྱུར་ཅེས་གྲགས་ཏེ། དེ་ཡང་ཀྲིཥྞ་ཡུལ་མ་ཐུ་ར་སྟེ་བཅོམ་བརླག་ཏུ་བསྡད། སྐབས་ཤིག་ལ་ལྷ་མ་ཡིན་ནག་བཀྲ་བོ་ཞེས་བྱ་བས་དམག་འབུམ་ཕྲག་གསུམ་ཙམ་འཁྲིད་ནས་ཡུལ་བཅོམ་བརླག་ཏུ་འོངས་པ་ན། ཀྲིཥྞ་རང་གཅིག་པུ་གཡུལ་ངོར་སོང་བ་ནག་བཀྲ་བོས་མཐོང་ནས་ཁོ་ཡང་གཅིག་པུར་འོངས་ནས་ཕན་ཚུན་འཐབ་པ་ན་ནག་བཀྲ་བོ་མ་ཐུབ་པས་ཀྲིཥྞ་སྐྲག་སྟེ་བྲོས། དེའི་ཚེ་རྒྱལ་པོ་དྲང་སྲོང་ཀུན་གཏོང་བྱ་བས་ལྷ་རྣམས་ལ་གྲོགས་བྱས་ནས་ལྷ་མ་ཡིན་དང་འཐབ་པ་ལས་ལྷ་མ་ཡིན་ཕམ་པར་བྱས་པའི་བྱ་དགར་ངལ་གསོ་བའི་ཆེད་ཉལ་ནས་རང་བསམ་གྱིས་མ་ལང་གི་བར་དུ་སུས་ཀྱང་སློང་མི་ཆོག་པའི་མཆོག་བླངས་ནས་ཕུག་པ་ཞིག་ན་ཉལ་ཁྲི་ཞིག་གི་སྟེང་དུ་ཉལ་ཡོད་པ་ལས་ཀྲིཥྞ་ཀུན་གཏོང་གི་ཁྲིའི་འོག་ཏུ་ཞུགས་ནས་ཡིབས་སོང༌།

ནག་བཀྲ་བོས་དེད་ནས་འོངས་ཏེ་ཕུགས་པ་དེར་ཡོད་པར་ཤེས་ནས་སྐད་རྒྱབ་པ་ཀུན་གཏོང་གིས་ཐོས་ནས་ཁོ་ཁྲོས་ནས་ལངས་ཏེ་ནག་བཀྲ་བོ་བསད་ཅེས་གྲགས་སོ། ། འདིས་ནི་ཀྲིཥྞ་ཡང་འཇིགས་བཅས་སུ་མུ་སྟེགས་པ་རང་ལ་གྲགས་པའི་གཏམ་རྒྱུད་ཀྱིས་བསྒྲུབས་པ་ཡིན་གསུངས། རྐང་གཉིས་རྣམས་ཀྱི་གཙོ་བོ་ཐུབ་པ་སངས་རྒྱས་བཅོམ་ལྡན་འདས་ཁྱེད་ནི་མི་འཇིགས་པ་བཞི་ལ་མངའ་བརྙེས་པས་ན་དུས་དང་རྣམ་པ་ཀུན་ཏུ་ཕྱིའི་དགྲ་སུ་གང་ལ་ཡང་བསྙེངས་པ་སྟེ་སྐྲག་པའམ་འཇིགས་པ་དང་བག་ཚ་བ་མི་མངའ་བས་སྟོན་པ་གཞན་ལས་ཁྱད་པར་དུ་འཕགས་པར་གྲུབ་བོ། །ཞེས་པའོ། ། སྐྱེ་དགུའི་བདག་པོ་རང་ཉིད་ཀྱི། །བུ་མོ་དང་ནི་འཁྲིག་ཅེས་ཐོས། ། ཐུབ་པ་ཁྱོད་ཀྱི་སློབ་མ་ཡང༌། །ཚངས་པར་སྤྱོད་པ་སྐྱོན་མ་མཆིས། ། ཞེས་བྱ་བ་ནི། ཚངས་པའི་བྱེ་བྲག་ཚངས་པ་སྐྱེ་དགུའི་བདག་པོ་ཞེས་བྱ་བ་རང་ཉིད་ཀྱི་བུ་མོ་ལ་ཆགས་ནས་དེ་དང་ནི་འཁྲིག་པ་སྤྱད་ཅེས་རིག་བྱེད་ཀྱི་གཞུང་ལུགས་ལས་ཐོས་སོ། །ཐུབ་པ་སངས་རྒྱས་བཅོམ་ལྡན་འདས་ཁྱོད་ཀྱིས་བགྲོད་པར་བྱ་བའི་གནས་མིན་པ་ལ་བགྲོད་པའི་སྤྱོད་པ་དེ་ལྟ་བུ་སྟོན་པ་ཁྱེད་ཙམ་དུ་མ་ཟད་ཁྱོད་ཀྱི་སློབ་མ་ཤཱ་རིའི་བུ་དང༌། མོངྒལ་གྱི་བུ་སོགས་ལའང་ཚངས་པར་སྤྱོད་པ་སྐྱོན་དང་ལྡན་པ་འགའ་ཡང་མ་མཆིས་སོ། །ཞེས་པ་སྟེ་འདིར་ཡང་སྐྱེ་དགུའི་བདག་པོ་ལ་བལྟོས་ཏེ་ཆགས་པ་བྲལ་ཚུལ་གྱིས་ཁྱད་པར་དུ་འཕགས་པར་བསྟན་ཏོ། ། བྲམ་ཟེ་རྣམས་ནི་དགེ་སྡིག་དག །སྦྱིན་པ་ལེན་ཅིང་འཕོ་བར་སྨྲ། ། ཁྱོད་ཀྱི་བྱས་པ་ཆུད་མི་ཟ། །མ་བྱས་པ་དང་ཕྲད་མེད་གསུངས། ། ཞེས་བྱ་བ་ནི། རིག་བྱེད་ཀྱི་རྗེས་སུ་འབྲང་བའི་བྲམ་ཟེ་རྣམས་ཀྱིས་ནི། དགེ་བ་དང་སྡིག་པ་གང་དག་གཞན་ལ་ཕར་སྦྱིན་པ་དང་རང་གིས་ཚུལ་ལེན་པར་འདོད་ཅིང་གཏོང་ལེན་བྱས་ན་ཕན་ཚུན་དུ་འཕོ་བ་ཡོད་པར་སྨྲའོ། །ཐུབ་པ་སངས་རྒྱས་བཅོམ་ལྡན་འདས་ཁྱོད་ཀྱིས་ནི། ལུས་ཅན་དག་གི་ལས་རྣམས་ནི། །བསྐལ་པ་བརྒྱར་ཡང་ཆུད་མི་ཟ། །ཚོགས་ཤིང་དུས་ལ་བབ་པ་ན། །འབྲས་བུ་སྨིན་པ་ཉིད་དུ་འགྱུར། །ཞེས་ལས་བྱས་པ་ཆུད་མི་ཟ་བ་དང༌།

ལས་མ་བྱས་པ་དང་འཕྲད་པ་ནམ་ཡང་མེད་ཅེས་བདེན་པ་ཡང་དག་པའི་ཚིག་གིས་གསུངས་སོ། །ཞེས་པའོ། ། སེར་སྐྱས་བདག་གི་མཚན་ཉིད་ནི། །ཤེས་དང་ལྡན་པར་རབ་ཏུ་བརྟགས། ། ཁྱོད་ཀྱི་དེ་ལྟར་ཡིན་ན་བདག །མི་རྟག་ཉིད་དང་ལྡན་ཞེས་བསྟན། ། ཞེས་བྱ་བ་ནི། གྲངས་ཅན་རྣམས་ཀྱི་གཞུང་ལུགས་ཐོག་མ་རྩོམ་པའི་སྟོན་པ་དྲང་སྲོང་སེར་སྐྱ་ཞེས་བྱ་བས་རྟག་པ་རང་བྱུང་གི་བདག་གི་མཚན་ཉིད་དམ་རང་བཞིན་ནི་ཤེས་པ་དང་ལྡན་པར་རང་གིས་བློས་རབ་ཏུ་བརྟགས་ནས་སྨྲ་བར་བྱེད་དོ། །ཐུབ་པ་སངས་རྒྱས་བཅོམ་ལྡན་འདས་ཁྱོད་ཀྱིས་ནི་བདག་གི་རང་བཞིན་ཤེས་པ་དང་ལྡན་པ་དེ་ལྟར་ཡིན་ན་ཁྱོད་ཀྱི་ལུགས་ལ་བདག་དེ་མི་རྟག་པ་སྟེ་འཇིག་པའི་བདག་ཉིད་དང་ལྡན་པར་འགྱུར་རོ་ཞེས་འགལ་བར་བསྟན་པར་མཛད་ཅེས་པའོ། ། གཟེགས་ཟན་གྱིས་ནི་ཤེས་ལས་བདག །གཞན་དང་ཁྱད་པར་ཡོངས་སུ་བརྗོད། ། ཁྱོད་ཀྱིས་དེ་ནི་ཤེས་མེད་ན། །ཤིང་དང་འདྲ་བར་ཐལ་འགྱུར་གསུངས། ། ཞེས་བྱ་བ་ནི། གཟེགས་མ་ནི་ཆུང་ངུའི་དོན་ཡིན་པས་ཟས་ཆུང་ངུ་ཟོས་ནས་དཀའ་ཐུབ་བསྟན་པའི་སྟོན་པ་གཟེགས་གཟན་ནམ་གཟེགས་ཟན་གྱིས་ནི་ཤེས་པ་ལས་བདག་དེ་ཉིད་གཞན་དུ་འདོད་པ་དང་བདག་དེ་ཀུན་ལ་ཁྱབ་པར་ཡོངས་སུ་བརྗོད་དོ། །ཐུབ་པ་སངས་རྒྱས་ཁྱོད་ཀྱིས་བདག་དེ་ནི་ཤེས་པ་ལས་གཞན་ཤེས་པ་མེད་པ་ཅན་ཞིག་ཡིན་ན། སེམས་མེད་པའི་ཤིང་དང་འདྲ་བ་སྟེ་ཁྱད་པར་མེད་པར་ཐལ་བར་འགྱུར་རོ། །ཞེས་ལོག་རྟོག་གི་བྲག་རི་ཕྱེ་མར་འཐག་པའི་རིགས་པའི་གནམ་ལྕགས་འདི་ལྟར་གསུངས་ཞེས་པའོ། ། གཅེར་བུས་ལུས་ཀྱི་ཚད་བཞིན་དུ། །སྲོག་ནི་ཞུམ་དང་རྒྱས་པར་སྨྲ། ། ཁྱོད་ཀྱིས་དེ་ནི་ཕྱོགས་གཅིག་ཕྱིར། །རྣམ་པར་འཇིག་པར་འགྱུར་ཞེས་གསུངས། ། ཞེས་བྱ་བ་ནི། འདོམས་དཀྲིས་ཙམ་ཡང་མེད་པའི་མུ་སྟེགས་གཅེར་བུ་ཞེས་བྱ་བས་རིག་བྱེད་བཞི་ཁས་མི་ལེན་ཅིང་སྲོག་བདག་ཏུ་འདོད་ལ། དེ་ཡང་སྐྱེས་བུ་རྣམས་ཀྱི་ལུས་སམ་གཟུགས་ཀྱི་ཚད་ཇི་ལྟ་བ་བཞིན་དུ་ཡོད་པས་ལུས་ཞུམ་པའམ་འགྲིབ་པར་འགྱུར་བ་དང་ལུས་རྒྱས་ན་སྲོག་ཀྱང་རྒྱས་ཤིང་འཕེལ་བར་འགྱུར་རོ་ཞེས་སྨྲའོ། །ཐུབ་པ་སངས་རྒྱས་བཅོམ་ལྡན་འདས་ཀྱིས་སྲོག་ཉིད་བདག་ཡིན་ན་བདག་དེ་ནི་ལུས་ཀྱི་ཕྱོགས་གཅིག་ཡིན་པའི་ཕྱིར་ལུས་འཇིག་པ་ན་བདག་དེ་ཡང་འཇིག་དགོས་པས་ཁྱེད་ཅག་གི་ལུགས་ལ་བདག་དེ་ཉིད་རྣམ་པར་འཇིག་པ་སྟེ་མི་རྟག་པར་འགྱུར་རོ་ཞེས་སྲོག་བདག་ཏུ་འདོད་ན་བདག་རྟག་པར་འདོད་པ་དང་འགལ་བར་གསུངས་ཞེས་པའོ། །

བྲམ་ཟེས་འགྲོ་བ་རྣམས་ཀྱི་རྒྱུ། །སྐྱེས་བུ་རྟག་པ་ཡིན་ཞེས་བརྟགས། ། ཁྱོད་ཀྱིས་རྟག་པ་ཞེས་བྱ་བའི། །རྒྱུ་ནི་ཅི་ཡང་མེད་ཅེས་གསུངས། ། ཞེས་བྱ་བ་ནི། བྲམ་ཟེ་སྟེ་རིག་བྱེད་ཁས་ལེན་པའི་དཔྱོད་པ་པ་དག་གིས་འགྲོ་བ་རྣམས་ཀྱི་རྒྱུ། རིག་བྱེད་ནས་བཤད་པའི་སྐྱེས་བུ་རྟག་པ་ཞེས་བྱ་བ་དེ་ཉིད་ཡིན་ཞེས་རང་རང་གི་བློས་བརྟགས་ནས་སྨྲ་བར་བྱེད་དོ། །ཐུབ་པ་སངས་རྒྱས་བཅོམ་ལྡན་འདས་ཁྱེད་ཀྱིས་སྐྱེས་བུ་རྟག་པ་ཞེས་བྱ་བ་འགྲོ་བའི་རྒྱུ་དེ་ལྟ་བུ་ཞིག་གི་ཅི་ཡང་སྟེ་གང་ཡང་མེད་ཅེས་གསུངས་ཞེས་པའོ། ། བདག་ཉིད་ཆེན་པོ་དུག་ཅན་པའི། །སྲས་པོ་སྟོང་ཕྲག་དྲུག་ཅུ་དག ། སེར་སྐྱས་བལྟས་པ་ཙམ་གྱིས་བསྲེགས། །དེ་ལའང་ཁྱེད་ནི་ཐུགས་རྗེ་མཛད། ། ཅེས་བྱ་བ་ནི། བསམ་པ་རྒྱ་ཆེ་བའི་བདག་ཉིད་ཆེན་པོ་སྟེ་རྒྱལ་པོ་དུག་ཅན་པའི་སྲས་པོ་སྟོང་ཕྲག་དྲུག་ཅུ་པོ་དག་དྲང་སྲོང་སེར་སྐྱ་ཁྲོས་པའི་མིག་གིས་བལྟས་པ་ཙམ་གྱིས་བསྲེགས་ནས་ལུས་ཐལ་བར་བྱས་སོ། ། དེ་ཡང་རྒྱལ་པོ་དུག་ཅན་པ་བྱ་བ་ཞིག་ལ་ཆུང་མ་གཉིས་ཡོད་པ་ལས་གཅིག་ལ་བུ་འཆོལ་བ་ཞེས་བྱ་བ་དང༌། གཅིག་ལ་བུ་དྲུག་ཁྲི་ཡོད་པར་གྲགས། ཇི་ཙམ་ན་རྒྱལ་པོ་དེས་རྟའི་མཆོད་སྦྱིན་གྱི་རྟ་མང་པོ་བསགས་ནས་བུ་དྲུག་ཁྲི་གོ་ཆ་དང་བཅས་སྲུང་མར་བཞག་པའི་ཚེ་ཁྱབ་འཇུག་གིས་རྟ་རྣམས་བརྐུས་ནས་ས་འོག་ཏུ་བྲོས་པ་བུ་དྲུག་ཁྲིས་ཐོས་ནས་བུ་རྣམས་ས་འོག་ཏུ་སོང་བ་དང་སེར་སྐྱའི་གན་ན་རྟ་རྣམས་འདུག་པ་མཐོང་ནས་སེར་སྐྱ་ལ་བརྙས་ཚུལ་གྱིས་རྟ་རྣམས་ཕྱིར་འཁྱེར་བ་བརྩམས་པ་ན། སེར་སྐྱས་རང་ལ་བརྙས་པར་ཤེས་ནས་ཁྲོས་ཏེ་མིག་གིས་བལྟས་པས་བུ་དེ་ཐམས་ཅད་བསྲེགས་པའི་ལུས་ཐལ་བར་སོང༌། དེ་དག་ཤི་ནས་དམྱལ་བར་སྐྱེས་སོ། །ཕྱི་ནས་འཚོལ་བའི་བུ་མྱུར་བ་དང༌། དེའི་བུ་དིལཱིཔ་ཞེས་པ་གཉིས་ཀྱིས་ཁུ་བོ་མེས་པོ་དྲུག་ཁྲི་པོ་དེ་དག་དམྱལ་བར་སྐྱེས་པའི་ལོ་རྒྱུས་ཐོས་ནས་དེ་དག་གི་དོན་དུ་ལོ་མང་པོར་གངྒཱ་དབབ་པར་དཀའ་ཐུབ་སྤྱད་པར་བརྩམས་ཀྱང་དབབ་མ་ནུས་སོ། །དིལཱིཔ་ཀྱི་བུ་ཡིན་སྙམ་བྷ་གཱི་ར་ཐ་སྟེ་སྐལ་ལྡན་ཤིང་རྟ་ཞེས་བྱ་བས་ཚངས་པ་དཀའ་ཐུབ་ཀྱིས་མགུ་བར་བྱས་པས་ཚངས་པས་དེ་ལ་གངྒཱ་མིའི་འཇིག་རྟེན་དུ་འབབ་པའི་བཀའ་བྱིན་པ་ན་གངྒཱ་འགྲོར་མ་འདོད་ཀྱང་མེས་པོའི་བཀའ་ལས་འདའ་མ་ནུས་ཏེ་བསམ་པ།

འོན་ཀྱང་ཤུགས་ཆེན་པོས་སོང་ནས་ས་འོག་ཏུ་འཇུག་པར་བྱ་སྙམ་ནས་ཤུགས་ཀྱིས་འབབ་པ་ན་དབང་ཕྱུག་མ་མགུ་ནས་གངྒཱ་རང་གི་རལ་པའི་ནང་དུ་བཞག་ཀྱང་སྐལ་ལྡན་ཤིང་རྟས་དཀའ་ཐུབ་ཀྱིས་ལྷ་ཆེན་མགུ་བར་བྱས་པས་རལ་པ་བཙིར་བ་དང༌། ཐིགས་པ་བདུན་བབས་པའི་གཅིག་དེང་སང་གི་གངྒཱ་འདི་ཡིན་གསུངས། དེ་ནས་རི་ཁ་བ་ཅན་ནས་རྒྱ་མཚོར་འབབ་པར་རྩོམ་པ་ན་བུད་མེད་བཞིན་དུ་སྒེག་པའི་ཉམས་ཀྱིས་ཅ་ཅོ་སྒྲོགས་ཤིང་དལ་བར་འབབ་པའི་སྒྲ་རི་དེར་དྲང་སྲོང་ཛཧྣུ་ཞེས་པ་རྣལ་འབྱོར་སྒོམ་པ་ཞིག་ཡོད་པ་དེས་ཐོས་པས་ཁོ་ཁྲོས་ཏེ་གངྒཱ་འཐུངས་སོ། །ཡང་སྐལ་ལྡན་ཤིང་རྟས་དྲང་སྲོང་དེ་མཉེས་པར་བྱས་པས་སླར་སྐྱུགས་པ་ས་འོག་ཏུ་སོང་ནས་དུག་ཅན་པའི་བུ་དམྱལ་བར་སྐྱེས་པ་རྣམས་ཀྱི་སྡིག་པའི་ཕུང་པོ་བཀྲུས་ནས་དེ་རྣམས་དམྱལ་བ་ལས་ཐར་ཏེ་མཐོ་རིས་སུ་སྐྱེས་སོ་ཞེས་གྲགས། དེའི་ཕྱིར་སྙན་ངག་མེ་ལོང་མར། ཛཧྣའི་བུ་མོའི་ཆུ་གོས་ནི། །འཕྲོག་བྱེད་རྐང་པའི་རྩེར་ལྡན་པ། །ཞེས་གངྒཱ་ལ་ཛ་ནུའི་བུ་མོ་ཟེར་བའི་རྒྱུ་མཚན་ཡང་དེ་ཡིན་གསུངས། 

 འདིར་ཡང་མུ་སྟེགས་པ་རྣམས་ཀྱི་རྣལ་འབྱོར་གྱི་དབང་ཕྱུག་ཆེན་པོར་ཁས་ལེན་པའི་སྟོན་པ་སེར་སྐྱ་ཞེ་སྡང་ཅན་དུ་མུ་སྟེགས་པ་རང་ལ་གྲགས་པའི་ལོ་རྒྱུས་ལས་དཔོག་པ་ལྟར་ཡིན་པས་སྐྱོན་དང་བཅས་པར་གྲུབ་པ་ཡིན་ནོ། །དེ་ལྟར་དྲང་སྲོང་ཁྲོས་ནས་བསད་པའི་སེམས་ཅན་དྲུག་ཁྲི་པོ་དེ་དག་མ་ཟད། གསོད་པ་པོའི་དྲང་སྲོང་ཞེ་སྡང་གི་གཞན་དབང་དུ་གྱུར་པའི་སེར་སྐྱ་དེ་ཉིད་ལའང་ཐབས་མཁས་ཤིང་ཐུགས་རྗེ་ཆེ་བའི་ཐུབ་པ་སངས་རྒྱས་བཅོམ་ལྡན་འདས་ཁྱེད་ནི་ཐུགས་རྗེ་མཛད་དོ། །དེ་ལྟར་སེར་སྐྱ་ཞེ་སྡང་དང་ལྡན་ཞིང་སངས་རྒྱས་བཅོམ་ལྡན་འདས་ནི་དེ་ལས་བཟློག་སྟེ་སེམས་ཅན་ཀུན་ལ་སྙོམས་པའི་ཐུགས་རྗེ་ཆེན་པོ་དང་ལྡན་པའི་ཁྱད་པར་འཕགས་སོ། ། སེར་སྐྱ་དེ་ཉིད་རིག་པས་ནི། །གཙོ་ལས་འགྲོ་བ་སྐྱེ་བར་བཤད། ། ཁྱོད་ཀྱིས་འགྲོ་བའི་སྐྱེ་བ་ནི། །ཉོན་མོངས་པ་ལས་འབྱུང་བར་བསྒྲགས། ། ཞེས་བྱ་བ་ནི། གྲངས་ཅན་གྱི་སྟོན་པ་དྲང་སྲོང་སེར་སྐྱ་ཞེས་པ་དེ་ཉིད་ཉི་ཤུ་རྩ་ལྔ་ཁོང་དུ་ཆུད་ཅིང་རིག་པ་དེས་ནི་སྤྱི་གཙོ་བོའམ་རྩ་བའི་རང་བཞིན་ལས་འགྲོ་བ་རྣམས་སྐྱེ་བར་བཤད་དོ། ། དེ་ཡང་སྤྱིར་གྲངས་ཅན་པ་ལ་དབང་ཕྱུག་བྱེད་པ་པོའི་ལྷར་ཁས་ལེན་པའི་གྲངས་ཅན་ལྷ་བཅས་པ་དང༌། དེ་ལས་བཟློག་པའི་གྲངས་ཅན་ལྷ་མེད་པ་གཉིས་ལས་ཕྱི་མས་ནི་བྱེད་པ་པོ་གཙོ་བོ་ཁོ་ནར་སྨྲའོ། །དེ་ཡང་དྲང་སྲོང་སེར་སྐྱའི་རྗེས་སུ་འབྲངས་ནས་ཤེས་བྱ་ཐམས་ཅད། བདག་དང༌། གཙོ་བོ་དང༌། ཆེན་པོ་དང༌། ང་རྒྱལ་དང༌། གཟུགས། སྒྲ། དྲི། རོ། རེག་བྱའི་དེ་ཙམ་ལྔ་དང༌། ངག །ལག་པ། རྐང་པ། རྐུབ། འདོམས་ཀྱི་དབང་པོ་སྟེ་ལས་ཀྱི་དབང་པོ་ལྔ། མིག །རྣ་བ། སྣ། ལྕེ། ལག་པའི་དབང་པོ་སྟེ་བློའི་དབང་པོ་ལྔ། ཡིད་ཀྱི་དབང་པོ་ལྔ་སྟེ་དབང་པོ་བཅུ་གཅིག་དང༌། ས། ཆུ། མེ། རླུང༌། ནམ་མཁའ་སྟེ་འབྱུང་བ་ལྔ་དང་བཅས་པའི་དེ་ཉིད་ཉེར་ལྔར་གྲངས་ངེས་པར་འདོད། དེ་ལས་བདག་དང་སྐྱེས་བུ་དོན་གཅིག་ཅིང༌།

ཤེས་པ་དང་རིག་པ་འདོད་ལ། ལྷག་མ་ཉེར་བཞི་བེམས་པོ་ཡིན་ཟེར་ཞིང་བདག་དང་གཙོ་བོ་གཉིས་བདེན་པ་དང༌། གཞན་རྣམས་རྫུན་པ་ཡིན་ཞེས་ཟེར་ཏོ། །གཙོ་བོ་དང་རྩ་བའི་རང་བཞིན་དང༌། སྤྱི་ཞེས་པ་དོན་གཅིག་ཅིང༌། རྡུལ་མུན་སྙིང་སྟོབས་ཀྱི་ཡོན་ཏན་གསུམ་ཆ་མཉམ་པ་ལ་བྱེད་ཟེར། དེས་ན་སྤྱི་གཙོ་བོའམ། རྩ་བའི་རང་བཞིན་ལས་ཆེན་པོ་སྐྱེས། དེ་ལས་ང་རྒྱལ་སྐྱེས། དེ་ལས་རྣམ་འགྱུར་གཞན་རྣམས་སྐྱེས་པར་འདོད། དེ་ལ་རང་བཞིན་ནི་རྒྱུའམ་སྤྱི་དང༌། རྣམ་འགྱུར་ནི་འབྲས་བུའམ་གསལ་བ་ཟེར། དེ་ལྟར་ན་མུ་བཞི་སྟེ་དབང་ཕྱུག་ནག་པོས། རྩ་བའི་རང་བཞིན་རྣམ་པར་འགྱུར་མིན་ལ། །ཆེན་པོ་སོགས་བདུན་རང་བཞིན་རྣམ་འགྱུར་ཞིང༌། །བཅུ་དྲུག་པོ་ནི་རྣམ་པར་འགྱུར་བ་སྟེ། །སྐྱེས་བུ་རང་བཞིན་མ་ཡིན་རྣམ་འགྱུར་མིན། །ཞེས་བཤད་པ་ལྟར་རོ། ། ཐུབ་པ་སངས་རྒྱས་བཅོམ་ལྡན་འདས་ཁྱེད་ཀྱིས་འཁོར་བའི་རྒྱུ་རྟག་པ་སྤྱི་གཙོ་བོ་དེ་གཏན་ནས་མི་སྲིད་པས། འགྲོ་བ་རྣམས་འཁོར་བའི་གནས་སུ་སྐྱེ་བ་ལེན་པ་དང་འཆི་འཕོ་བ་ནི། རང་རྒྱུ་ཉོན་མོངས་པ་མ་རིག་པ་དང་སྲེད་པའི་དབང་གིས་ལས་བསགས་པ་ལས་བྱུང་བར་གྱུར་པ་ཡིན་ནོ། །ཞེས་འཁོར་གྱི་དབུས་སུ་སེང་གེའི་སྒྲ་ཆེན་པོ་བསྒྲགས་པར་མཛད་དོ། ། དེ་ཡང་རྟེན་འབྲེལ་ཡན་ལག་བཅུ་གཉིས་ཀྱི་སྒོ་ནས་འཁོར་བར་འཁྱམས་པའི་ཚུལ་ནི་འཕགས་པ་ཀླུ་སྒྲུབ་ཀྱིས། དང་པོ་བརྒྱད་པ་དགུ་ཉོན་མོངས། །གཉིས་པ་བཅུ་པ་ལས་ཡིན་ཏེ། །ལྷག་མ་རྣམས་ནི་སྡུག་བསྔལ་ཡིན། །ཞེས་གསུངས་པ་ལྟར་ལ་རྟེན་འབྲེལ་ཡག་ལག་བཅུ་གཉིས་ནི། ཐོག་མའི་ཡན་ལག་མ་རིག་པ། ཡན་ལག་གཉིས་པ་འདུ་བྱེད་ཀྱི་ལས། གསུམ་པ་རྣམ་ཤེས། བཞི་པ་མིང་གཟུགས། ལྔ་པ་སྐྱེ་མཆེད། དྲུག་པ་རེག་པ། བདུན་པ་ཚོར་བ། བརྒྱད་པ་སྲེད་པ། དགུ་པ་ལེན་པ། བཅུ་པ་སྲིད་པ། བཅུ་གཅིག་པ་སྐྱེ་བ། བཅུ་གཉིས་པ་རྒ་ཤི་ལ་སོགས་པ་རྣམས་སོ། ། སེར་སྐྱ་ལ་སོགས་ཐར་པ་ཡིས། །བདག་ནི་སྲིད་པའི་རྒྱུ་ཞེས་ཟེར། །

ཁྱོད་ནི་ཞི་བར་གཤེགས་གྱུར་ནས། །ཞུགས་གུམ་ལྟ་བུ་བགྲང་དུ་མེད། ། ཞེས་བྱ་བ་ནི། དྲང་སྲོང་སེར་སྐྱ་དང༌། ལ་སོགས་པ་རྗེས་འབྲང་དང་བཅས་པས། ཐར་པ་ཐོབ་པ་ཡི་གནས་སྐབས་ཀྱི་བདག་དེ་ཉིད་ནི། སྲིད་པར་འཁྱམས་པའི་གནས་སྐབས་སུ་རྒྱུ་བའི་བདག་དེ་ཁོ་ན་ཡིན་ནོ་ཞེས་ཟེར་རོ། །ཐུབ་པ་སངས་རྒྱས་བཅོམ་ལྡན་འདས་ཁྱེད་ཀྱིས་ནི། ཞི་བ་མྱ་ངན་ལས་འདས་པའི་གོ་འཕང་དམ་པར་གཤེགས་ཤིང་ཞུགས་པར་གྱུར་པ་ནས་འཁོར་བའི་གནས་སྐབས་ཀྱི་བདག་དེ་ཉིད་ཞུགས་གུམ་པ་སྟེ་མེ་ཤི་བ་ལྟ་བུར་ཟད་ཅིང་འགགས་ནས་རྟག་པ་དང་མི་རྟག་པ་གང་དུ་ཡང་བགྲང་དུ་མེད་ཅེས་གསུངས་ཞེས་པའོ། ། མུ་སྟེགས་བྱེད་པ་ཁ་ཅིག་ནི། །ཐར་པ་འགྲོ་དང་ལྡན་ཞེས་སྨྲ། ། གང་ལ་འགྲོ་ཡོད་དེ་འཁོར་བ། །ཁྱོད་ཀྱིས་ཐུགས་སུ་ཆུད་ནས་བསྟན། ། ཅེས་བྱ་བ་ནི། མུ་སྟེགས་བྱེད་པ་གཅེར་བུ་པ་ཁ་ཅིག་གི་ནི་ཐར་པ་ཞེས་པ་འཇིག་རྟེན་ཐམས་ཅད་ཀྱི་སྟེང་ན་ཡོད་པ་འཇིག་རྟེན་གྱི་ཁམས་འདུས་པ་ཞེས་བྱ་བ་གདུགས་དཀར་པོ་གྱེན་ལ་བསླངས་པ་ལྟ་བུ་སྲོག་ཡོད་པས་དངོས་པོ་དང༌། དངོས་པོ་མེད་པ་ཡང་མིན་པར་འདོད་པ་དེ་ན་འགྲོ་བ་དང་ལྡན་ནོ། །ཞེས་སྨྲའོ། །འཇིག་རྟེན་གང་ལ་འགྲོ་བ་ཡོད་པ་དེ་ནི་འཁོར་བ་ཡིན་ནོ། །ཞེས་ཐུབ་པ་སངས་རྒྱས་བཅོམ་ལྡན་འདས་ཁྱེད་ཀྱིས་དེ་ལྟར་ཐུགས་སུ་ཆུད་ནས་གདུལ་བྱ་ལ་བསྟན་པར་མཛད་དོ། །ཞེས་པའོ། ། གཅེར་བུས་ཀུན་དགའ་ར་བ་སོགས། །རྩིག་པ་སྡིག་པའི་རྒྱུ་ཞེས་ཟེར། ། ཐམས་ཅད་མཁྱེན་པ་ཁྱེད་ཉིད་ནི། །དེ་ཉིད་བསོད་ནམས་རྒྱུ་ཞེས་གསུངས། ། ཞེས་པ་སྟེ། མུ་སྟེགས་གཅེར་བུ་པས་ཀུན་དགའ་ར་བ་དང༌། དགོན་པ་སོགས་རྩིག་པའི་ཞར་ལ་འབུ་སྲིན་སོགས་ཤི་བའི་ཕྱིར་ན་ཀུན་དགའ་ར་བ་སོགས་རྩིག་པར་བྱེད་པ་སྡིག་པའི་རྒྱུ་ཡིན་ཟེར་ལ། ཐམས་ཅད་མཁྱེན་པ་ཁྱེད་ཉིད་ཀྱིས་ནི་སྐྱེ་བོ་མང་པོ་ལ་ཕན་པ་དང༌། བསོད་ནམས་གསོག་པའི་སླད་དུ་ཀུན་དགའ་ར་བ་དང༌། དགོན་པ་སོགས་བྱེད་པ་ན།

ཀུན་དགའ་ར་བ་གཙུག་ལག་ཁང༌། །མལ་སྟན་འཚོ་བ་ནར་མ་དང༌། །གློ་བུར་ནད་པ་ནད་གཡོག་ལ། །ཡུལ་ངན་ཚེ་ན་སྦྱིན་པ་ནི། །རྫས་ལས་བྱུང་བའི་བསོད་ནམས་བདུན། །ཞེས་འབྱུང་བ་ལྟར་གྱི་རྫས་ལས་བྱུང་བའི་བསོད་ནམས་ཞེས་བྱ་བ་བདུན་གྱི་ནང་ཚན་ཞིག་འབྱུང་བའི་རྒྱུར་གསུངས་ཞེས་པའོ། ། དེ་ཡང་ཀུན་དགའ་ར་བ་ལྟ་བུ་རྩིག་པ་དེ་ཉིད་ཞིག་ནས་མེད་པར་མ་གྱུར་གྱི་བར་དུ་བྱེད་པ་པོ་དེ་ལ་དུས་རྟག་ཏུ་བསོད་ནམས་རྣམ་པར་འཕེལ་བར་གསུངས། ལུས་ལས་ལུས་གཞན་དག་ཏུ་ནི། །ཕྲ་བའི་སྲོག་ནི་འཕོ་ཞེས་གྲག ། ཁྱོད་ཀྱིས་ལུས་ལས་གཞན་གྱུར་པའི། །སྲོག་ནི་ཡོད་པ་མིན་ཞེས་གསུངས། ། ཞེས་པ་སྟེ། མུ་སྟེགས་གཅེར་བུ་པ་ལ་སོགས་པས་འཆི་བའི་དུས་སུ་ཚེ་འདིའི་ལུས་ལས་ཕྱི་མའི་ལུས་གཞན་དག་ཏུ་ནི་ཕྲ་བའི་སྲོག་གམ་བདག་འཕོ་བ་ཡིན་ཞེས་གྲག་ལ། གྲག་ཅེས་པ་མ་རངས་པའི་ཚིག་ཡིན། ཐམས་ཅད་མཁྱེན་པ་ཁྱེད་ཀྱིས་ལུས་ལས་དོན་གཞན་དུ་གྱུར་པའི་འགྲོ་བའི་སྲོག་ཅེས་པའི་བདག་ནི་ཡོད་པ་མིན་ནོ་ཞེས་གསུངས། ཞེས་སོ། ། ཁྲོས་པས་གཡུལ་ངོར་བསད་ན་ནི། །བདེ་འགྲོར་འགྱུར་ཞེས་རྒྱས་པ་ཟེར། ། མགོན་པོ་ཁྱོད་ཀྱིས་གནས་སྐབས་དེའི། །སེམས་ནི་ངན་འགྲོ་ཡིན་ཞེས་གསུངས། ། ཞེས་པ་སྟེ། ཁོང་ཁྲོ་བས་དགྲ་སོགས་གཡུལ་ངོར་བསད་ན་ཤི་བ་པོ་བདེ་འགྲོར་འགྲོ་བར་འགྱུར་ཞེས་དྲང་སྲོང་རྒྱས་པ་ཟེར་ལ། དེ་ཡང་རིག་བྱེད་པའི་གཞུང་དུ་བྲམ་ཟེ་རྣམས་ཀྱིས་མི་གསོད་མི་རུང་ཡང༌། རྒྱལ་པོས་དམག་རྒྱབ་སྟེ་མི་གསོད་པར་བྱེད་ན་ཆོས་ཡིན། གསོད་པ་པོ་ཚེ་འདིར་དགྲ་ཐུལ་ཞིང་དོན་འགྲུབ་པ་དང༌། ཕྱི་མ་མཐོ་རིས་སུ་སྐྱེ་བས་ལག་པ་གཉིས་ཀར་ལ་དུ་ཐོབ་པ་ལྟ་བུ་དང༌། ཤི་བ་པོར་ཚེ་ཕྱི་མ་མཐོ་རིས་སུ་འགྲོ་བས་ལག་པ་ཡ་གཅིག་ན་ལ་དུ་ཐོབ་པ་ལྟ་བུ་ཡིན་ཟེར་བའི་ལུགས་སྲོལ་ངན་པ་ཞིག་ཡོད། མགོན་པོ་ཐམས་ཅད་མཁྱེན་པ་ཁྱོད་ཀྱིས་ཁྲོས་པས་མི་གསོད་པའི་གནས་སྐབས་དེའི་སེམས་ལ་བརྟེན་ནས་ངན་འགྲོར་སྐྱེ་བ་ཡིན་ཞེས་ཕྱིན་ཅི་མ་ལོག་པར་གསུངས།

ཞེས་པའོ། ། སྐྱ་བསེང་བུ་ནི་བརྗོད་བྱས་ན། །བསོད་ནམས་འགྱུར་ཞེས་སོ་སོར་སྨྲ། ། གང་ཞིག་བགྲོད་མིན་བགྲོད་བྱེད་པ། །དེ་དག་ཁྱོད་ཀྱི་བསྟན་ལ་སྨད། ། ཅེས་པ་སྟེ། གཡུལ་ངོར་བརྟན་དང༌། འཇིགས་སྡེ། སྲིད་སྒྲུབ། ལྷར་བཅས། རིགས་མེད་དེ། སྐྱ་བསེང་གི་བུ་ལྔ་པོའི་མིང་བརྗོད་པར་བྱས་ན་བསོད་ནམས་འཐོབ་པར་འགྱུར་ཞིང༌། སོ་སོར་ཏེ་རེ་རེའི་མིང་བཏོན་ཀྱང་བསོད་ནམས་འཐོབ་པར་མུ་སྟེགས་པ་དག་སྨྲ་ལ། སྐྱེས་བུ་གང་ཞིག་བགྲོད་བྱ་མ་ཡིན་པ་རང་གི་སྤུན་གྱི་ཆུང་མ་སོགས་ལ་བགྲོད་པར་བྱེད་པ་སྐྱ་བསེང་གི་བུ་དེ་དག་གི་མིང་བརྗོད་པར་བྱས་ན་བསོད་ནམས་འཐོབ་རྒྱུ་ལྟ་ཞོག །དེ་དག་གིས་ལོག་གཡེམ་སྤྱོད་པ་ཡིན་པས་བཅོམ་ལྡན་འདས་ཁྱེད་ཀྱི་བསྟན་པ་ལ་ཤིན་ཏུ་སྨད་པའི་གནས་ཡིན་ནོ། ། དེ་ཡང་བུད་མེད་ནག་མོ་ཞེས་པ་གཅིག་ཉིད་སྐྱ་བསེང་གི་བུ་ལྔ་གའི་ཆུང་མ་ཡིན་པར་མུ་སྟེགས་པས་ཟེར་ལ་རྒྱ་གར་ན་རང་གི་སྤུན་རྒན་གཞོན་གྱི་ཆུང་མར་མཉམ་དུ་སྤྱོད་པ་ཤིན་ཏུ་མ་རབས་ཐ་ཆད་དུ་བརྩི་བ་ཡིན། སྐེམ་བྱེད་དབང་པོ་ཉེ་དབང་པོ། །དྲག་པོ་ལ་སོགས་འཇིགས་པ་དང༌། ། བསྡིགས་ཕྱིར་མཚོན་ཆ་རྟག་ཏུ་ཐོགས། །ཁྱོད་བསྙེངས་བྲལ་ཞིང་བསྡིགས་མི་མཛད། ། ཅེས་པ་སྟེ། སྐེམ་བྱེད་དེ་ལྷ་ཡི་དམག་དཔོན་གཞོན་ནུ་གདོང་དྲུག་དང༌། དབང་པོ་བརྒྱ་བྱིན་དང༌། ཉེ་དབང་ཁྱབ་འཇུག་དང༌། དྲག་པོ་དབང་ཕྱུག་ལ་སོགས་པ་རྣམས་རང་ཉིད་འཇིགས་པ་ལས་མ་གྲོལ་ནས་རང་ལ་འཇིགས་པ་ལས་སྲུང་བ་དང༌། གཞན་དག་ལ་བསྡིགས་པའམ་གནོད་པར་བྱ་བའི་ཕྱིར་རིམ་པ་བཞིན་དུ་མདུང་དང༌། རྡོ་རྗེས། འཁོར་ལོ། མདའ་ལ་སོགས་པའི་མཚོན་ཆ་རྟག་ཏུ་ཐོགས་ལ། བཅོམ་ལྡན་འདས་ཁྱོད་ནི་རང་ཉིད་བསྙེངས་པའམ་འཇིགས་པ་ཀུན་དང་བྲལ་ཞིང་གཞན་ལ་གནོད་ཅིང་བསྡིགས་པར་མ་མཛད་པའི་ཕྱིར་ན་རྟག་ཏུ་མཚོན་ཆ་མི་བསྣམས་པ་ཡིན་ནོ། །ཞེས་པའོ། ། དེ་ཡང་མཚོན་ཆའི་དགོས་དོན་ལ་བརྟགས་ཤིང་དཔྱད་པ་ན་རང་ཕྱོགས་ལ་གཞན་གྱིས་གནོད་པ་ལས་སྲུང་བ་དང༌།

གཞན་དག་འཇོམས་པར་བྱེད་པ་གཉིས་ལས་མ་འདས་ལ། སངས་རྒྱས་བཅོམ་ལྡན་འདས་ཀྱི་ཆོས་ནི་རང་གཞན་སེམས་ཅན་ཐམས་ཅད་ལ་གནོད་པ་སྤོང་བྱེད་ཀྱི་ཐབས་དམ་པ་ཡིན་པས། འཛམ་གླིང་གི་མི་མང་ཚང་མས་སངས་རྒྱས་ཀྱི་ཆོས་ལ་གོ་བ་ཆགས་པ་ཞིག་བྱུང་ན་རྡུལ་ཕྲན་མཚོན་ཆ་ཟེར་བ་སོགས་འགོག་ཐུབ་ཀྱི་རེད། འདིར་ཕེབས་ཚང་མས་ཆོས་ཀྱི་དོན་རང་གིས་ཤེས་ནས་ཉམས་སུ་ལེན་ཐུབ་པ་དང༌། རང་གི་འཁོར་དུ་གཏོགས་པ་དང༌། ཉེ་བ་གཉེན་ཚན་སོགས་གཞན་དག་ལ་རྒྱ་གང་ཆེ་སྤེལ་ཐབས་གནང་དགོས། ཚང་མས་ཁུར་བསྣམས་ཏེ་གཟབ་གཟབ་གནང་དགོས་པ་རེད། ཁྱོད་ནི་སུས་ཀྱང་མི་བསྙེངས་ལ། །སུ་ལའང་བསྡིགས་པར་མི་མཛད་པས། ། ཁྱོད་ཉིད་གཅིག་པུ་མཚོན་མི་བསྣམས། །དེས་ན་འགྲོ་བ་རྣམས་ལས་འཕགས། ། ཞེས་པ་སྟེ། བཅོམ་ལྡན་འདས་ཁྱེད་ནི་སུས་ཀྱང་བསྙེངས་ཤིང་འཇིགས་པར་མི་བྱེད་ལ། ཁྱོད་ཀྱིས་སུ་ལའང་གནོད་ཅིང་བསྡིགས་པར་མི་མཛད་པའི་ཕྱིར་ན་ཁྱེད་ཉིད་གཅིག་པུ་མཚོན་ཆ་མི་བསྣམས་ཤིང༌། དེས་ན་ཐམས་ཅད་མཁྱེན་པ་ཁྱེད་བརྒྱ་བྱིན་དང་དབང་ཕྱུག་ལ་སོགས་པའི་འགྲོ་བ་ཐམས་ཅད་ལས་ཁྱད་པར་དུ་འཕགས་པ་ཡིན་ནོ་ཞེས་པའོ། ། སྨྲ་པོ་ཉོན་མོངས་བཅས་པའི་ཚིག །རིག་བྱེད་ལ་སོགས་ཚིག་དག་ནི། ། ཕལ་ཆེར་ལྟག་འོག་འགལ་བ་ལགས། །ཁྱོད་ཀྱི་ཐམས་ཅད་མཁྱེན་པའི་གསུང༌། ། ཞེས་པ་སྟེ། ཚིག་གང་ཞིག་སྨྲ་བ་པོ་སེམས་རྒྱུད་ཉོན་མོངས་པ་དང་བཅས་པས་ཀུན་ནས་བསླངས་པའི་ཚིག་དཔེར་ན་རིག་བྱེད་པ་ལ་སོགས་པའི་ཚིག་དག་ནི་ཕལ་ཆེར་ལྟག་འོག་གམ་སྔ་ཕྱི་འགལ་བ་ལ་སོགས་པའི་སྐྱོན་དང་ལྡན་པ་ཡིན་ལ། མགོན་པོ་ཁྱོད་ཀྱི་གསུང་རྣམས་ཤེས་བྱ་ཐམས་ཅད་ཇི་བཞིན་མངོན་སུམ་དུ་མཁྱེན་པའི་གསུང་ནོར་འཁྲུལ་གྱི་སྐྱོན་ཐམས་ཅད་དང་བྲལ་བ་ལགས་སོ་ཞེས་པའོ། ། གཞན་གྱི་བསྟན་བཅོས་གཞན་དག་ནི། །ཕལ་ཆེར་སྔ་ཕྱི་འགལ་བ་ལགས། ། ཁྱོད་ཉིད་ཀྱི་ནི་གཞུང་ལུགས་དག །ཐོག་མ་བར་མཐར་སྐྱོན་མ་མཆིས། ། ཞེས་པ་སྟེ། མུ་སྟེགས་པ་གཞན་གྱི་བསྟན་བཅོས་གཞན་དག་ནི་ཕལ་ཆེར་སྔ་ཕྱི་འགལ་བ་ལ་སོགས་པའི་སྐྱོན་དང་བཅས་ཤིང༌།

མགོན་པོ་ཁྱོད་ཉིད་ཀྱི་ནི་གཞུང་ལུགས་དག་སྟེ་གསུང་རབ་རྣམས་ཐོག་མ་དང༌། བར་དང༌། མཐའ་མར་སྐྱོན་གཏན་ནས་མ་མཆིས་པ་སྟེ། དམ་པའི་ཆོས་ནི་ཐོག་མར་དགེ་བ། བར་དུ་དགེ་བ། ཐ་མར་དགེ་བ། དོན་བཟང་པོ་ཞེས་སོགས་གསུངས་པ་ལྟར་ཡིན་ཞེས་པའོ། ། ཆོས་འདོད་པ་དག་དམངས་རིགས་ལ། །བློ་གྲོས་སྦྱིན་པར་བྱ་མིན་སྟེ། ། ཁྱོད་ནི་གདོལ་པ་རྣམས་ལ་ཡང༌། །ཐུགས་རྗེས་དམ་ཆོས་སྟོན་པར་མཛད། ། ཅེས་པ་སྟེ། ཆོས་འདོད་པ་སྟེ་བྲམ་ཟེ་དག་གིས་དམངས་རིགས་རྣམས་ལ་བློ་གྲོས་ཏེ་རིག་པའམ་ཆོས་སྦྱིན་ཅིང་བསླབ་པར་བྱ་བ་མིན་ཟེར་ཏེ། དེ་ཡང་ཕྱི་རོལ་རིག་བྱེད་པའི་གཞུང་དུ་བྲམ་ཟེ་རྣམས་ལ་ཆོས་ཡོངས་རྫོགས་དང༌། རྒྱལ་རིགས་ལ་ཉུང་ཟད་ཅིག །རྗེའུ་རིགས་རྣམས་ལ་དེ་ནས་ཉུང་ངུ་ཞིག་བསླབ་རྒྱུ་ཡོད་ཅིང༌། དམངས་རིགས་ལ་ཆོས་དང༌། རིག་པ་གཏན་ནས་སློབ་མི་རིགས། དེ་བཞིན་དུ་བུད་མེད་ལའང་ཆོས་ཀྱི་སྐལ་བ་གཅོད་ཀྱི་ཡོད་པ་རེད། མགོན་པོ་བཅོམ་ལྡན་འདས་ཁྱེད་ནི་གདོལ་པ་ལ་སོགས་པའི་རིགས་དང༌། ཕོ་མོ་རྣམས་ལ་ཡང་ཁྱད་པར་མེད་པར་ཐམས་ཅད་ལ་ཐུགས་རྗེ་ཆེན་པོས་དམ་པའི་ཆོས་སྟོན་པར་མཛད་པ་ཡིན། རང་ངོས་ནས་ཆོས་ཉན་པའི་སྣོད་དང་ལྡན་ན་སུ་ཡིན་རུང་དམ་པའི་ཆོས་བྱེད་ཆོག་པ་དང༌། སངས་རྒྱས་ཀྱི་བསྟན་པའི་གནས་མཐོ་ཤོས་དགེ་སློང་གི་བསླབ་པ་ལྟ་བུ་ཡང༌། བུད་མེད་ལ་དགེ་སློང་མ་བསྒྲུབ་ཏུ་གནང་ཡོད། རྒྱ་གར་གཞུང་ནས་ཀྱང་ཕྱི་པའི་ཆོས་དེ་དང་པོ་ནས་རིགས་སོགས་མང་པོ་ཕྱེ་སྟེ། འཁྲུག་ལོང་གི་སོན་རྩ་ལྟ་བུ་དང༌། ནང་ཆོས་ཀྱི་འགྲོ་ལུགས་འདི་ཁོང་ཚོའི་དམངས་གཙོའི་སྲིད་ལུགས་དང་མཐུན་པོ་ཡག་པོ་ཞིག་ཏུ་མཐོང་ནས་ནང་ཆོས་ལ་དམིགས་བསལ་རོགས་རམ་འདྲ་དང་དགའ་བོ་བྱེད་ཀྱི་ཡོད་པ་རེད། ལྗོན་ཤིང་བཟང་པོ་རྣམས་སྤངས་ནས། །ངན་པ་ལ་ནི་སུ་ཞིག་བརྟེན། ། འདོད་ཆགས་བྲལ་བརྙེས་ཁྱེད་བཞུགས་ན། །མཁས་པ་སུ་ཞིག་སྟོན་གཞན་འདུད། ། ཅེས་གསུངས་ཏེ། མེ་ཏོག་དང་འབྲས་བུ་སོགས་ཕུན་སུམ་ཚོགས་པའི་ལྗོན་ཤིང་བཟང་པོ་རྣམས་སྤངས་པ་སྟེ་དོར་ནས་ལྗོན་ཤིང་ངན་པ་ལ་ནི་སྐྱེ་བོ་སུ་ཞིག་གིས་ཀྱང་བརྟེན་པར་མི་བྱེད་པ་དེ་བཞིན་དུ་འདོད་ཆགས་བྲལ་བ་རྫོགས་པའི་སངས་རྒྱས་ཀྱི་གོ་འཕང་བརྙེས་པ་ཁྱེད་བཞུགས་ན་སྟེ་ཡོད་བཞིན་དུ།

ཚུལ་དང་ཚུལ་མིན་ལ་མཁས་པ་སུ་ཞིག་གིས་མུ་སྟེགས་པའི་སྟོན་པ་གཞན་ལ་འདུད་ཅིང་སྟོན་པར་བྱེད་དེ་མི་བྱེད་ཅེས་པའོ། ། སེར་སྐྱས་ཡུལ་རྣམས་ལ་སྤྱད་བཞིན། །ཡེ་ཤེས་འགྱུར་མཆི་སྡིག་བྲལ་བ། ། ཁྱོད་ཀྱིས་ཀུན་ནས་ཉོན་མོངས་ལ། །ཐར་པ་ག་ལ་ཡོད་ཅེས་གསུངས། ། ཞེས་གསུངས་ཏེ། གྲངས་ཅན་གྱི་སྟོན་པ་དྲང་སྲོང་སེར་སྐྱས། དེ་ཉིད་ཉི་ཤུ་ལྔ་ཤེས་ན། །རལ་པ་མགོ་རྡུམ་ཅོད་པན་གྱིས། །གནས་ནི་གང་དང་གར་གནས་ཀྱང༌། །གྲོལ་འགྱུར་འདི་ལ་ཐེ་ཚོམ་མེད། །ཅེས་འདོད་པའི་ཡུལ་རྣམས་ལ་ལོངས་སྤྱད་བཞིན་དུ་ཡེ་ཤེས་སམ་ཐར་པ་འཐོབ་པར་འགྱུར་བ་མཆི་ཟེར་ལ། སྡིག་པ་ཐམས་ཅད་དང་བྲལ་བ་མགོན་པོ་ཁྱོད་ཀྱིས་ཀུན་ནས་ཉོན་མོངས་པ་དང་མ་བྲལ་བ་ལ་ཐར་པ་འཐོབ་པ་ག་ལ་ཡོད་དེ་མེད་ཅེས་གསུངས་པའོ། ། བསོད་ནམས་བྱས་པའི་ཚོགས་དག་ནི། །སེམས་ཅན་རྣམས་ལ་ཡོངས་བསྔོ་བར། ། བཅོམ་ལྡན་ཁྱོད་ཀྱིས་གང་གསུངས་པ། །དེ་བཞིན་བསྟན་བཅོས་ལས་མ་བཤད། ། ཅེས་གསུངས་ཏེ། སྒོ་གསུམ་གྱིས་བསོད་ནམས་མངོན་པར་འདུ་བྱས་པའི་དགེ་བའི་ཚོགས་དག་ནི། སེམས་ཅན་ཐམས་ཅད་ལ་བློས་བཏང་སྟེ་ཕན་པའི་རྒྱུར་སྨོན་ལམ་གྱིས་ཡོངས་སུ་བསྔོ་དགོས་པར་མགོན་པོ་ཁྱེད་ཀྱིས་གང་གསུངས་པ་དེ་འདྲ་མུ་སྟེགས་པ་གཞན་གྱི་བསྟན་བཅོས་དག་ལས་ནམ་ཡང་མ་བཤད་ཅེས་པའོ། །

 དེ་ཡང་རང་ཅག་རྣམས་ཀྱིས་སློབ་སྦྱོང་དང་དགེ་སྦྱོང་གང་བྱེད་ཀྱང་སྦྱོར་བ་སེམས་བསྐྱེད་དམ་པ་དང༌། དངོས་གཞི་དམིགས་མེད་དམ་པ། རྗེས་བསྔོ་བ་དམ་པ་སྟེ་དམ་པ་གསུམ་ལྡན་དུ་བྱ་དགོས་པར་གསུངས། ལྷ་རྟེན་དང་ནི་མཆོད་སྦྱིན་ལ། །སེམས་ཅན་གསོད་པར་བྱེད་པ་གང༌། ། འཇིག་རྟེན་པ་ནི་ཆོས་སུ་འཚལ། །ཁྱོད་ཀྱི་བསྟན་ལ་དེ་དག་སྨད། ། ཅེས་གསུངས་ཏེ། མ་ཧཱ་ཀཱ་ལཱི་ལྟ་བུའི་ལྷ་རྟེན་གྱི་མདུན་དུ་དང་ནི་མཆོད་སྦྱིན་གྱི་དོན་ལ་སེམས་ཅན་གསོད་པར་བྱེད་པའི་ལས་གང་ཡིན་པ་དེ། འཇིག་རྟེན་ཕྱི་རོལ་པ་ནི་ཆོས་སུ་འདོད་ལ། ཐུགས་རྗེ་མངའ་བ་མགོན་པོ་ཁྱོད་ཀྱི་བསྟན་པ་ལ་སེམས་ཅན་གསོད་པ་ལ་སོགས་པའི་ལས་དེ་དག་ཤིན་ཏུ་སྨད་ཅིང་སྤང་བར་བྱ་བ་ཡིན་ཞེས་པའོ། ། དེ་ཡང་ཕྱི་རོལ་པའི་གཞུང་དུ་མཆོད་སྦྱིན་གྱི་ཆེད་དུ་རྟ་དང༌། གླང་དང༌། ར་ལུག་ལ་སོགས་པའི་སྲོག་ཆགས་མང་པོ་གསོད་པར་བྱེད་པ་ཆོས་སུ་སྨྲ་ཞིང༌། མི་གཅིག་བསད་ན་ར་ལུག་བཅུ་དྲུག་གི་གོ་ཆོད་ཟེར། སཱ་དྷུ་གཅིག་གིས་ཁོ་རང་གི་སྦྱིན་བདག་ཕོ་མོ་གཉིས་ལྷ་མོ་ནག་མོ་མཇལ་དུ་འགྲོ་ཞེས་ཁོ་རང་སྡོད་སའི་ནགས་གསེབ་ལྷ་མོ་ནག་མོའི་སྐུ་འདྲ་ཡོད་ས་དེར་ཁྲིད་དེ། ཁྱོད་གཉིས་མིག་བཙུམ་སྟེ་ལྷ་མོ་ལ་གསོལ་བ་རྩེ་གཅིག་ཏུ་ཐོབ་ཟེར་ནས་ཁྱིམ་བདག་གཉིས་དེ་ལྟར་སྡོད་སྐབས་སཱ་དྷུ་དེས་རལ་གྲིས་ཁྱིམ་བདག་གཉིས་ཀྱི་སྐེ་བཅད་ནས་བསད་པ་རེད། དེ་ཡང་ལོ་བཞི་ཙམ་གྱི་སྔོན་དུ་ཡིན་པ་རེད། ཁྱིམ་བདག་དེ་གཉིས་ནམ་རྒྱུན་སཱ་དྷུ་དེར་དད་གུས་ཆ་འཇོག་ཆེན་པོ་བྱེད་མཁན་ཞིག་རེད། གང་ཞིག་སྲོག་ཆགས་ལ་རྟག་གནོད། །དེ་ལ་ཆོས་ཉིད་ག་ལ་ཡོད། ། གཙོ་བོ་ཁྱོད་ཀྱིས་རང་ཉིད་ཀྱི། །སྲོག་གིས་སེམས་ཅན་ལེགས་པར་བསྲུངས། ། ཞེས་པ་སྟེ། མུ་སྟེགས་པ་གང་ཞིག་གིས་སྲོག་ཆགས་ལ་དུས་རྟག་ཏུ་གནོད་པ་བྱེད་པའི་གང་ཟག་དེ་ལ་འོག་ནས་འཆད་འགྱུར་གྱི་དམ་པའི་ཆོས་ལྔ་པོ་རྣམས་ག་ལ་ཡོད་དེ་མེད་པའི་ཕྱིར་ཞེས་དང༌།

རྐང་གཉིས་རྣམས་ཀྱི་གཙོ་བོ་སྟོན་པ་ཁྱོད་ཀྱིས་གཞན་ལ་གནོད་པ་ཅུང་ཟད་ཀྱང་མི་བྱེད་པ་མ་ཟད་སྐྱེས་རབས་ནས་ཇི་ལྟར་འབྱུང་བ་ལྟར་རང་ཉིད་ཀྱི་སྲོག་གིས་སེམས་ཅན་རྣམས་ལེགས་པར་བསྲུངས་པའི་སྒོ་ནས་ཁྱད་པར་དུ་འཕགས་སོ། ། ཤཱཀྱའི་རྒྱལ་རིགས་འཁྲུངས་ཁྱོད་ཀྱིས། །གང་ཞིག་བདེན་དང་མི་སླུ་དང༌། ། ཚངས་པར་སྤྱོད་དང་དུལ་བ་དང༌། །བརྩེ་ལྡན་དམ་ཆོས་ལགས་པར་དགོངས། ། ཞེས་པ་སྟེ། ཤཱཀྱའི་རྒྱལ་པོའི་རིགས་སུ་འཁྲུངས་པ་ཁྱོད་ཀྱིས་ནི་བདེན་པ་དང༌། མི་སླུ་བ་དང༌། ཚངས་པར་སྤྱོད་པ་དང༌། དུལ་བ་དང༌། བརྩེ་བ་ལྡན་པ་དེ་ནི་དམ་པའི་ཆོས་ལྔ་པོ་ལགས་པ་སྟེ་ཡིན་པར་དགོངས་ཤིང་མཁྱེན་པས་ཁྱད་པར་དུ་འཕགས་སོ། །མང་བཀུར་ནས་སྲས་སྒྲ་གཅན་འཛིན་གྱི་བར་རྒྱལ་པོ་༩༠༠༦༤༣ཙམ་ཡོད་འདྲའོ། །བདེན་པ་ནི་གཉིས་དང་བཞི་དང༌། མི་སླུ་བ་ནི་རང་ཉིད་ཀྱིས་ཇི་ལྟར་གཟིགས་པའི་དོན་དེ་ཉིད་སེམས་ཅན་རྣམས་ལ་ཇི་ལྟར་བསྟན་པ་ལྟར་བླང་དོར་འཇུག་ལྡོག་གི་གནས་ལ་མི་སླུ་བའོ། །ཚངས་པར་སྤྱོད་པ་ནི་སོ་སོར་ཐར་པ་རིས་བརྒྱད་ལྟ་བུ་དང༌། དུལ་བ་ནི་ལུས་ངག་ཡིད་གསུམ་དུལ་བ་ཞིག་དགོས་ཀྱང་གཙོ་བོ་ནི་སེམས་དུལ་བ་ཉིད་ལེགས་པ་སྟེ་ཞེས་སོགས་གསུངས་པ་ལྟར་སེམས་དུལ་བ་ཉིད་ལ་བྱེད་དགོས་སོ། །བརྩེ་ལྡན་གང་ཟག་ཡིན་ཀྱང་སྐབས་འདིར་བརྩེ་བ་ཉིད་ལ་བྱེད་དགོས་པའོ། ། རིག་བྱེད་མཐའ་ལ་འབྱམས་པས་ཀྱང༌། །གཡུལ་ངོར་དགྲ་མངོན་འོངས་བསད་ཅེས། ། འཇིག་རྟེན་སྨྲ་ཡི་ཁྱོད་ཀྱིས་ནི། །དགྲ་ལའང་སྙིང་རྗེ་བྱ་ཞེས་གསུངས། ། ཞེས་པ་སྟེ། རིག་བྱེད་མཐའ་པའམ་དཔྱོད་པ་པ་ཕྱི་མ་ནི་རིག་བྱེད་ཀྱི་གྲུབ་མཐའ་ལ་འབྱམས་པ་སྟེ་མཁས་ཀྱང་གཡུལ་ངོར་དགྲ་བོ་མཚོན་ཐོགས་པ་མངོན་པར་འོངས་ཏེ་རྒོལ་བ་ན་དགྲ་བོ་དེ་ཉིད་གསད་ན་བདེ་འགྲོར་འགྲོ་ཞེས་འཇིག་རྟེན་པ་རྣམས་ལ་སྨྲ་ཡི། སྟོན་པ་ཁྱོད་ཀྱིས་ནི་སེམས་ཅན་ཐམས་ཅད་ལ་སྲས་སྒྲ་གཅན་འཛིན་བཞིན་དུ་གཟིགས་ཤིང་སྐུ་ལ་ཙན་དན་གྱི་བྱུག་པ་དང༌།

སྟ་རེས་བསྣུན་པའི་སེམས་ཅན་ལ་ཐུགས་སྙོམས་པས་འགྲོ་བ་གཞན་ལྟ་ཞོག་དགྲ་ལའང་ཐུགས་མི་འཁྲུག་པ་མ་ཟད་སྙིང་རྗེ་བྱ་དགོས་ཞེས་གསུངས་པས་སེམས་ཅན་གཞན་ལ་མི་འཚེ་བའི་སྒོ་ནས་ཁྱད་པར་དུ་འཕགས་སོ། ། གཞོན་ནུས་རང་གི་ཞང་པོ་ལ། །མདུང་གིས་བསྣུན་ཞེས་བཀའ་མཆིད་གདའ། ། དཔའ་བོ་ཁྱོད་ཀྱིས་ཉོན་མོངས་པའི། །དྲྭ་བ་ཤེས་རབ་མཚོན་གྱིས་དྲལ། ། ཞེས་པ་སྟེ། གཞོན་ནུ་གདོང་དྲུག་གིས་དགྲ་དང་བར་མ་ལྟ་ཞོག་རང་གི་ཞང་པོ་རི་ངུར་པ་ལ་འཕང་མདུང་གིས་བསྣུན་པ་ཡིན་ཞེས་བཀའ་མཆིད་དེ་སྔོན་གྱི་གཏམ་རྒྱུད་དུ་ཡོད་པ་དང༌། བདུད་བཞི་བཅོམ་པའི་དཔའ་བོ་ཁྱོད་ཀྱིས་གཞན་ལ་གནོད་པ་མེད་པར་ཉོན་མོངས་པའི་དྲྭ་བ་ཤེས་རབ་མཚོན་གྱིས་དྲལ་བ་ཉོན་མོངས་སྤངས་པས་ཁྱད་པར་དུ་འཕགས་སོ། ། ཁྱབ་འཇུག་གིས་ནི་རང་ཉིད་ཀྱི། །སླས་ཀྱང་ཡོངས་སུ་བསྐྱབ་མ་ནུས། ། གཙོ་བོ་ཁྱོད་ཀྱིས་སེམས་ཅན་ཀུན། །བསྐྱབ་པའི་དོན་དུ་རྟག་ཏུ་བཙོན། ། ཞེས་པ་སྟེ། ཁྱབ་འཇུག་གིས་ནི་དགྲ་དང་བར་མ་ལྟ་ཞོག་རང་གི་བཙུན་མོ་དང་གཉེན་འདུན་རྣམས་ཀྱང་དྲང་སྲོང་གིས་དམོད་པའི་མཐུ་ལས་ཡོངས་སུ་བསྐྱབས་མ་ནུས་ཤིང༌། གཙོ་བོ་ཁྱོད་ཀྱིས་སེམས་ཅན་ཀུན་བསྐྱབ་པའི་དོན་དུ་དུས་རྟག་ཏུ་བརྩོན་འགྲུས་རྩོམ་པས་ཁྱད་པར་དུ་འཕགས་སོ། ། རྒན་པོས་སྦྱར་བའི་འཇིགས་ཤེས་ནས། །ཁྱབ་འཇུག་གིས་ནི་བཅོམ་བརླག་བཏང༌། ། ཐུབ་པ་ཁྱོད་ལ་བསྙེངས་བགྱིད་གང༌། །སེམས་ཅན་དེ་ནི་འགའ་མ་མཆིས། ། ཞེས་པ་སྟེ། ཁྱབ་འཇུག་གིས་མ་གདྷའི་རྒྱལ་པོ་རྒན་པོས་སྦྱར་བའི་བུ་མོ་བཙུན་མོར་སོང་བའི་རྒྱལ་པོ་བསད་པ་ན་རྒྱལ་པོས་དེའི་ལན་དུ་དམག་དྲངས་པ་ལ་ཁྱབ་འཇུག་གམ་ཀྲིཥྞ་འཇིགས་ནས་རང་གི་གྲོང་ཁྱེར་བཅོམ་བརླག་བློས་བཏང་ནས་ལྷོ་ཕྱོགས་སུ་བྲོས་པ་དང༌། ཐུབ་པ་ཁྱོད་ལ་ནི་བསྙེངས་པར་བགྱིད་པ་སྟེ་སྐྲག་པར་བྱེད་པའི་སེམས་ཅན་སུ་ཡང་མེད་པས་འཇིགས་ནས་བྲོས་པ་འགའ་ཡང་མེད་པས་ཁྱད་པར་འཕགས་སོ། །

ཁྱབ་འཇུག་གིས་ནི་གཉེན་འདུན་དག །ལེ་ལན་གྱིས་ནི་གཏུགས་པར་གྱུར། ། ཁྱོད་ཀྱིས་གཉེན་འདུན་ཐམས་ཅད་ནི། །འཁོར་བ་ལས་ནི་རྣམ་པར་སྒྲོལ། ། ཞེས་པ་སྟེ། ཁྱབ་འཇུག་གི་ནི་རང་གི་གཉེན་འདུན་ཐམས་ཅད་དྲང་སྲོང་གིས་དམོད་པ་དོར་བའི་ལེ་ལན་གྱིས་གཏུགས་ཤིང་ཟད་པར་གྱུར་ལ། ཐུབ་པ་ཁྱོད་ཀྱིས་སྲས་སྒྲ་གཅན་འཛིན་དང༌། ཀུན་དགའ་བོ་དང༌། གྲགས་འཛིན་མ་ལ་སོགས་པའི་གཉེན་འདུན་ཕལ་མོ་ཆེ་འཁོར་བའི་འཇིགས་པ་ལས་སྐྱོབ་ཅིང་རྣམ་པར་སྒྲོལ་བར་མཛད་པས་ཁྱད་པར་དུ་འཕགས་པ་མ་ཟད་སྐྱེ་དགུའི་བདག་མོ་ཡང་རབ་ཏུ་བྱུང་ནས་དགྲ་བཅོམ་མར་གྱུར་ཏེ་བུད་མེད་ཀྱི་ཚོགས་ལ་ཆོས་ཀྱིས་ཕན་ཐོགས་ཆེན་པོ་བྱས་ཡོད་པ་དང༌། གྲགས་འཛིན་མ་རབ་ཏུ་བྱུང་སྟེ། དགེ་སློང་མར་གྱུར་ནས་ཆོས་ཀྱིས་ཕན་པ་ཆེན་པོ་བྱུང་བ་དང༌། སྲས་སྒྲ་གཅན་འཛིན་ཀྱང་རབ་ཏུ་བྱུང་ནས་འཕགས་པ་གཞི་ཐམས་ཅད་ཡོད་པར་སྨྲ་བའི་སྡེ་པའི་མཁན་བརྒྱུད་མཛད་ནས་འདུལ་བའི་བསྟན་པ་རྒྱ་ཆེར་དར་བར་མཛད་པ་དང༌། རིག་བྱེད་ནས་བུད་མེད་ལ་ཆོས་སྟོན་པ་བཀག་ཀྱང་ནང་པའི་ཆོས་ལ་ནམ་ཡང་མ་བཀག་པར་སྐྱེས་པ་དང་བུད་མེད་གཉིས་ཆོས་ཀྱིས་སྒོར་འཇུག་ཆོག་པ་ལ་ཁྱད་པར་འགའ་ཡང་མེད་ཅེས་གསུངས་སོ། ། མུ་སྟེགས་ཅན་གྱི་གཞུང་ལུགས་ལ། །ཇི་ལྟ་ཇི་ལྟར་རྣམ་བསམས་པ། ། དེ་ལྟ་དེ་ལྟར་མགོན་ཁྱོད་ལ། །བདག་གི་སེམས་ནི་དད་པར་གྱུར། ། ཅེས་པ་སྟེ། ནང་པ་ལས་གཞན་ཕྱི་རོལ་མུ་སྟེགས་པ་སྟེ་ལྟ་བ་ངན་པའི་མུ་ལ་ཐར་པར་བགྲོད་པའི་ལམ་གྱི་སྟེགས་འཆའ་བ་རྣམས་ཀྱི་གཞུང་ལུགས་ལ་ཇི་ལྟ་ཇི་ལྟར་རིགས་པས་རྣམ་པར་དཔྱད་ཅིང་བསམས་པས་མི་བདེན་པ་སྟེ་སླར་ཡང་བདག་ལྟ་བརྟན་པར་བྱེད་པའི་རྒྱུ་ལས་བདག་ལྟ་གཏན་ནས་ཟད་པའི་ཐབས་གང་ཡང་མ་བསྟན་ཅིང༌། རིགས་པ་དང་འགལ་ཞིང་དཔྱད་མི་བཟོད་པ་དང༌། ཐུབ་པའི་བསྟན་པ་ནི་ཕས་ཀྱི་རྒོལ་བ་མཐའ་དག་འཇོམས་ཤིང་གྲུབ་པའི་མཐའ་གང་ལ་འགལ་འདུ་མེད་ཅིང་སྐྱེ་དགུའི་དོན་ཐམས་ཅད་བདེ་བླག་ཏུ་སྟེར་བ་དེ་ལྟ་དེ་ལྟར་མཐོང་བས་རྒྱུ་མཚན་དེ་ཉིད་ཀྱིས་མགོན་པོ་ཁྱོད་ལ་མཐོ་བཙུན་གྲུབ་རྗེ་བདག་གིས་སེམས་རྣམ་པ་ཀུན་ཏུ་དད་པར་གྱུར་ཅེས་པའོ། །

དད་པའི་དབྱེ་བ་སོགས་མང་དུ་གསུངས་ནས་དད་པ་ཡོན་ཏན་ཀུན་གྱི་རྩ་བ་ཡིན་པ་དང༌། མཉམ་མེད་ཐུབ་པའི་དབང་པོས་ཀྱང་ཆོས་སྣང་བའི་སྒོ་བརྒྱ་རྩ་བརྒྱད་ཀྱི་ཐོག་མར་དད་པ་གསུངས་པ་དང༌། དེ་བཞིན་གཤེགས་པས། ལེགས་བྱིན་གཅིག་ཏུ་དགོས་པའི་ཆོས་ནི་གང༌། ཐར་པའོ། །དེ་ལ་དགོས་པ་གང༌། དད་པའོ་ཞེས་དྲི་བ་དེའི་ལན་ཐེབས་པས་དེ་བཞིན་གཤེགས་པ་མཉེས་ནས་བསྙེན་པར་རྫོགས་པར་གསུངས་པ་ལྟར་མཐའ་གཅིག་ཏུ་ཕན་པའི་ཐབས་ཀྱང་དད་པ་ཉིད་ལ་གསུངས་པ་དང༌། དེ་བཞིན་དུ་དད་པ་སྔོན་འགྲོ་མ་ལྟར་ཞེས་གསུངས་སོ། ། དེ་ལྟར་ཐམས་ཅད་མཁྱེན་མིན་པའི། །གྲུབ་མཐའི་སྐྱོན་གྱི་བརླག་སེམས་ལྡན། ། བསམ་བརླག་རྣམས་ཀྱིས་སྐྱོན་མེད་པའི། །སྟོན་པ་ཁྱོད་ཀྱང་མི་མཐོང་ངོ༌། ། ཞེས་པ་སྟེ། སྔར་ཇི་སྐད་བཤད་པ་དེ་ལྟར་གྲུབ་མཐའ་སྨྲ་བ་པོ་ཐམས་ཅད་མཁྱེན་པ་མ་ཡིན་པའི་བཤད་པའི་རང་རང་གི་གྲུབ་མཐའི་སྐྱོན་གྱིས་བརླག་སེམས་ལྡན་པ་སྟེ། དེ་ལ་ཞུགས་པའི་གང་ཟག་རྣམས་ཀྱི་བསམ་པ་བརླག་པ་སྟེ་བསམ་པ་སྟོར་བ་ཡིན་པ་དེ་ལྟར་བསམ་བརླག་སྟེ་བསམ་པ་སྟོར་བ་རྣམས་ཀྱིས་སྐྱོན་ཅུང་ཟད་ཀྱང་མེད་པའི་བསྟན་པ་མ་ཟད་སྟོན་པ་བཅོམ་ལྡན་འདས་ཁྱོད་ཀྱང་མི་མཇལ་བའམ་མི་མཐོང་ངོ༌། ། འཇིག་རྟེན་ལྷ་དང་བྲམ་ཟེ་དང༌། །རིག་བྱེད་ཤཱཀྱ་འདི་དག་ཅེས། ། སྡང་བར་སྨྲ་བ་རང་སྐྱོན་ཉིད། །ཅི་ཕྱིར་སེམས་པར་བྱེད་ཅེ་ན། ། ཞེས་པ་སྟེ། སྐྱེ་འཇིག་ཅན་གྱི་ཕུང་པོ་ལ་བརྟེན་ནས་བཏགས་པའི་ལྷ་དང༌། བྲམ་ཟེ་དང་རིག་བྱེད་སྨྲ་བ་དང་ཤཱཀྱ་སྨྲ་བ་ཅན་འདི་དག་ཅེས་ནང་པ་སངས་རྒྱས་པ་རྣམས་ཀྱིས་བཀག་ནས་སྡང་བར་བྱས་སོ་ཞེས་སྨྲ་བ་ནི་གྲུབ་མཐའ་རང་ལ་དེ་ལྟ་བུའི་སྐྱོན་ཡོད་པ་ཡིན་ཏེ། དཔེར་ན། མེ་ཡིས་རྡོ་མི་སྲེག་ཅིང་བུད་ཤིང་སྲེག་པ་ནི་བུད་ཤིང་རང་ལ་སྲེག་པའི་སྐྱོན་ཚང་བའི་དབང་གིས་ཡིན་པ་བཞིན་ནོ། །ཅིའི་ཕྱིར་སེམས་པར་བྱེད་ཅེ་ན་ཞེས་པ་སྟེ་རྒྱུ་མཚན་ཅིའི་ཕྱིར་ཁྱོད་ཀྱི་བསྟན་པ་ལ་དད་ཅིང་སེམས་པར་བྱེད་ཅེས་འདྲི་ན།

གང་སླད་ཁྱོད་ཀྱི་བསྟན་པ་ནི། །བདེ་བས་བདེ་ཉིད་ཐོབ་བགྱིད་པ། ། དེ་སླད་སྨྲ་བའི་སེང་ཁྱོད་ཀྱི། །གཞུང་ལུགས་ལ་ནི་འགྲོ་འདི་དགའ། ། ཞེས་པ་སྟེ། དེ་ལྟར་གོང་དུ་བཤད་པ་ལྟར་ཁྱོད་ཀྱི་བསྟན་པ་ལ་སེམས་ཤིང་དགའ་བ་རྒྱུ་མཚན་གང་གི་ཕྱིར་ཞེ་ན། དཔེར་ན། སྣང་བ་ནས་སྣང་བའི་མཐར་ཐུག་པར་འགྲོ་བ་དང༌། སྣང་བ་ནས་མུན་པར་འགྲོ་བ་དང༌། མུན་པ་ནས་མུན་པའི་མཐར་ཐུག་པར་འགྲོ་བ་དང༌། མུན་པ་ནས་སྣང་བར་འགྲོ་བ་རྣམས་སུ་ཡོད་པ་ལས་འདིར་སྣང་བ་ནས་སྣང་བའི་མཐར་ཐུག་ཏུ་འགྲོ་བ་ལྟར་བདེ་བའི་ལམ་བཟང་པོ་གཅིག་ནས་གཅིག་ཏུ་བརྒྱུད་དེ་བདེ་བ་བླ་ན་མེད་པ་སངས་རྒྱས་ཀྱི་གོ་འཕང་དུ་འགྲོ་བ་དེའི་ཕྱིར། རང་གཞན་སུ་ལ་ཡང་སྨྲ་བའི་འཇིགས་པ་མེད་པའི་སེང་ཆེན་ཐུབ་པ་ཁྱོད་ཀྱི་གཞུང་ལུགས་ལ་ནི་འགྲོ་བ་འདི་དག་ཡིད་རབ་ཏུ་དགའོ། ། ཁྱོད་ཀྱི་ཡོན་ཏན་ཡང་དག་པ། །རྣམ་པ་འདི་ལྟར་རབ་བརྗོད་པས། ། བདག་གིས་བསོད་ནམས་གང་ཐོབ་དེས། །འགྲོ་བའི་འཇིག་རྟེན་ཁྱོད་འདྲར་ཤོག ། ཅེས་པ་སྟེ། ཐུབ་པ་ཁྱོད་ཀྱི་ཡོན་ཏན་ཡང་དག་པ་གོང་དུ་བཤད་པའི་རྣམ་པ་དེ་ལྟར་རབ་ཏུ་བརྗོད་པས་མཐོ་བཙུན་གྲུབ་རྗེ་བདག་གིས་བསོད་ནམས་གང་བསགས་པའམ་ཐོབ་པ་དེ་ལ་བརྟེན་ནས་ཁམས་གསུམ་ཀུན་ཏུ་འགྲོ་བའི་སྐྱེ་འཇིག་ཅན་གྱི་ཕུང་པོ་ལ་བརྟེན་པའི་སེམས་ཅན་མ་ལུས་པ་ཐུབ་པ་ཁྱོད་ལྟར་རམ་ཁྱེད་འདྲར་ཤོག་ཅེས་པའོ། ། མགོན་པོ་ཁྱད་པར་འཕགས་བསྟོད་པ། །བཏོན་པ་དག་གིས་དགེ་བསགས་པ། ། གང་ཡིན་དེས་ནི་འགྲོ་བ་ཀུན། །བྱང་ཆུབ་ལམ་ལ་གཞོལ་གྱུར་ཅིག ། མུ་སྟེགས་པའི་སྟོན་པ་དང༌། དེའི་བསྟན་པ་དང་གྲོགས་དགེ་འདུན་རྣམས་ལས་ནང་པའི་སྟོན་པ་དང་དེའི་བསྟན་པ་དང་དམ་ཆོས་ཚུལ་བཞིན་སྒྲུབ་པའི་གྲོགས་འཕགས་པའི་དགེ་འདུན་རྣམས་ཁྱད་པར་དུ་འཕགས་པའི་བསྟོད་པ་ཅུང་ཟད་ངག་ནས་བཏོན་པ་མཐོ་བཙུན་གྲུབ་རྗེ་བདག་གིས་དགེ་བ་བསགས་པ་གང་ཡིན་པ་དེ་དག་ཐམས་ཅད་ཀྱིས་ནི་འགྲོ་བ་ཀུན་བླ་ན་མེད་པའི་བྱང་ཆུབ་ཀྱི་ལམ་ལ་གཞོལ་བར་གྱུར་ཅིག་ཅེས་པའོ། །

ཁྱད་པར་དུ་འཕགས་པའི་བསྟོད་པ་སློབ་དཔོན་མཐོ་བཙུན་གྲུབ་རྗེས་མཛད་པ་རྫོགས་སོ། ། ཁྱད་པར་དུ་འཕགས་པའི་བསྟོད་པ་འདི་སློབ་དཔོན་མཐོ་བཙུན་གྲུབ་རྗེས་མཛད་པ་དང་ལྷ་ལས་ཕུལ་བྱུང་གིས་བསྟོད་པ་སློབ་དཔོན་བདེ་བྱེད་བདག་པོས་མཛད་པའོ། །སློབ་དཔོན་དེ་གཉིས་དབང་ཕྱུག་ཆེན་པོ་ལ་མཆོག་ཏུ་དད་པའི་བྲམ་ཟེའི་རིགས་སུ་འཁྲུངས་པའི་སྤུན་གཉིས་ཀྱིས་ཕྱི་ནང་གི་བསྟན་བཅོས་ཐམས་ཅད་ལ་མཁས་པར་གྱུར་ནས། འདི་སྙམ་དུ་སེམས་ཏེ། བདག་ཅག་གི་ཁྱིམ་ན་དབང་ཕྱུག་ཆེན་པོ་མཆོད་ལ་སངས་རྒྱས་ཀྱི་གསུང་རབ་ནི་ཕུལ་དུ་བྱུང་བར་སྣང་ན། དེ་གཉིས་གང་ཁྱད་པར་དུ་འཕགས་པ་བརྟག་པར་བྱའོ་སྙམ་ནས་རི་བོ་ཏི་སེར་སོང་བའི་ཚེ་དབང་ཕྱུག་ཆེན་པོ་ལྷ་མོ་ཨུ་མ་འཁོར་དང་བཅས་པས་མ་དྲོས་མཚོ་ནས་རྫུ་འཕྲུལ་གྱི་ཕེབས་པའི་དགྲ་བཅོམ་པ་ལྔ་བརྒྱ་ལ་མཆོད་པ་དང༌། བསྙེན་བཀུར་ཚད་མེད་པ་བྱས་ནས་ཆོས་ཉན་པ་མཐོང་བ་དང༌། དབང་ཕྱུག་ཆེན་པོས་ཀྱང་དེ་གཉིས་ལ་སངས་རྒྱས་བཅོམ་ལྡན་འདས་ནི་འཇིག་རྟེན་གསུམ་གྱི་བླ་མ་དམ་པ་ཡིན་པས་དེ་དང་དེའི་གསུང་རབ་ལ་མཆོད་པར་བྱའོ་ཞེས་སྨྲས་པ་ཐོས་ནས་སླར་ཡང་རང་ཡུལ་དུ་འོངས་ཏེ་ནང་པའི་བསྟན་པར་ཞུགས་ཤིང་རབ་ཏུ་བྱུང་ནས་བསྟོད་པ་འདི་བྱས་སོ། ། ཕྱི་རོལ་པའི་ལྷ་དང་སྟོན་པ་ལས་ནང་པ་སངས་རྒྱས་པའི་སྟོན་པ་དང་བསྟན་པ་དམ་པའི་ཆོས་དང་དགེ་འདུན་བཅས་ཁྱད་པར་དུ་འཕགས་པའི་ཚུལ་བརྗོད་པའི་སྒོ་ནས་བསྟོད་པ། བྲམ་ཟེའི་རིགས་སུ་སྐུ་འཁྲུངས་པའི་འཕགས་ཡུལ་གྱི་སློབ་དཔོན་མཐོ་བཙུན་གྲུབ་རྗེ་ཞེས་བྱ་བས་མཛད་པ་ཡོངས་སུ་རྫོགས་སོ། །ཞེས་མཛད་བྱང་ངོ། ། རྒྱ་གར་གྱི་མཁས་པ་སརྦ་ཛྙཱ་དེ་ཝ་སྟེ་ཐམས་ཅད་མཁྱེན་པའི་ལྷ་དང༌། ཞུ་ཆེན་གྱི་ལོ་ཙཱ་བ་བནྡེའམ་བཙུན་པ་རིན་ཆེན་མཆོག་གིས་བསྒྱུར། སླད་ཀྱི་བནྡེའམ་བཙུན་པ་དཔལ་བརྩེགས་རཀྵི་ཏས་བསྒྱུར་ཅིང་ཞུས་ཏེ་གཏན་པ་ཕབ་པའོ། ། རྒྱ་གར་ནུབ་ཕྱོགས་ཁུ་ནུར་སྐུ་བལྟམས་པ་མཁས་ཤིང་གྲུབ་པའི་དབང་ཕྱུག་ཆེན་པོ་བླ་མ་བསྟན་འཛིན་རྒྱལ་མཚན་རིན་པོ་ཆེ་མཆོག་ནས།

མ་སུ་རིར་གཙུག་ལག་སློབ་དཔོན་རྣམས་ལ། འཕགས་ཡུལ་གྱི་སློབ་དཔོན་མཐོ་བཙུན་གྲུབ་རྗེས་མཛད་པའི་ཁྱད་པར་འཕགས་བསྟོད་ཀྱི་བཤད་འཁྲིད་དགྱེས་བཞིན་དུ་བསྩལ་སྐབས་ཀྱི་ཟིན་བྲིས་རྩ་འགྲེལ་སྦྲགས་མ་འདི་བཞིན་བལ་ཡུལ་ཀརྨ་ལེགས་བཤད་གླིང་ནས་པར་དུ་བསྐྲུན་པ་དགེའོ། ། ༈ ཨོཾ་སྭསྟི་སིདྡྷི་རསྟུ། དེང་འདིར་གསུང་རབ་རིན་ཆེན་འཕྲུལ་པར་དུ། །བཞེངས་དགེས་ལེགས་བྱས་འདིས་མཚོན་དུས་གསུམ་དུ། །བགྱིས་པའི་དགེ་ཚོགས་དྲི་མ་མེད་པ་རྣམས། །གཅིག་ཏུ་བསྡོམས་ཏེ་མཐུན་རྐྱེན་སྒྲུབ་རྣམས་དང༌། །བསྟན་པའི་སྦྱིན་བདག་ཚེ་རིང་འབྱོར་ལྡན་ཞིང༌། །མ་གྱུར་ནམ་མཁའི་མཐའ་མཉམ་འགྲོ་བ་ཀུན། །སྒྲིབ་གཉིས་བྱང་ཞིང་ཚོགས་གཉིས་མྱུར་རྫོགས་ཏེ། །བླ་མེད་རྣམ་གྲོལ་ཐོབ་པའི་རྒྱུ་རུ་བསྔོ། །བསྟན་འཛིན་དམ་པ་གང་ན་སུ་བཞུགས་རྣམས། །སྐུ་ཚེའི་རྐྱེན་གེགས་ཐ་དག་རབ་ཞི་ནས། །བསྟན་འགྲོའི་དོན་ཆེན་བླ་མེད་མཛད་བཞིན་དུ། །དམ་ཆོས་བདུད་རྩིའི་སྦྲང་ཆར་འབེབས་གྱུར་ཅིག །ཡངས་པའི་རྒྱལ་ཁམས་ཀུན་ཏུ་ལོ་ལེགས་ཤིང༌། །ནད་མུག་འཁྲུག་རྩོད་ཐམས་ཅད་ཞི་བ་དང༌། །མི་མཐུན་རྒུད་པའི་མིང་ཡང་མི་གྲགས་པར། །རྫོགས་ལྡན་དང་པོའི་ལང་ཚོ་འཆར་བར་ཤོག །དེའི་མཐུས་ཁ་བ་རིས་པའི་སྐྱེ་དགུའི་ཡིད། །རྣམ་དཀར་དགེ་བའི་ལས་ལ་ཕྱོགས་པ་དང༌། །མཐུན་རྐྱེན་ལེགས་ཚོགས་གོང་ནས་གོང་འཕེལ་ཏེ། །དམ་ཆོས་འཛིན་པའི་སྣོད་དུ་རུང་བར་ཤོག །འཇིག་རྟེན་དབང་ཕྱུག་ཕྱག་ན་པདྨོ་ཡི། །ཞབས་པད་བྷོ་ཊའི་ལྗོངས་འདིར་མྱུར་བཀོད་དེ། །ཞི་བསིལ་ཆོས་ཀྱི་བདུད་རྩིའི་ཟིལ་མངར་རོར། །ལོངས་སུ་སྤྱོད་པའི་སྐལ་བཟང་མྱུར་འཆར་ཤོག །ཁྱད་པར་བསྟན་པའི་སྙིང་པོ་སྒྲུབ་བརྒྱུད་ཀྱི། །རིང་ལུགས་དྲི་མེད་ས་ཆེན་ཡོངས་ཁྱབ་སྟེ། །བསྟན་པ་འཛིན་པའི་སྐྱེས་བུ་དམ་པ་རྣམས། །སྐུ་ཚེ་མི་འགྱུར་ཚེ་ལྷའི་ངོ་བོར་བརྟན། །ཕྲིན་ལས་མི་ཟད་ཉི་ཟླའི་འོད་དང་སྡེབ། །འདུས་ཚོགས་དགེ་འདུན་བགྲང་ཡས་རྒྱུ་སྐར་ལ། །ཟབ་རྒྱས་ཆོས་ཀྱི་གྲུ་ཆར་འབེབས་པར་ཤོག

།ལྷ་རྣམས་མཁའ་ལ་ཤིས་པའི་གླུ་དབྱངས་ལེན། །འགྲོ་རྣམས་བདེ་ཞིང་སྐྱིད་པའི་ཡུན་དུ་འཚོ། །ཀླུ་རྣམས་དགའ་བས་ནོར་འཛིན་དབྱིག་གིས་བཀང༌། །མཐར་ཐུག་སངས་རྒྱས་ཡེ་ཤེས་ཐོབ་པར་ཤོག །

ཅེས་པའང་ ༧ རྒྱལ་དབང་ཀརྨ་པ་ཨོ་རྒྱན་ཕྲིན་ལས་རྡོ་རྗེ་མཆོག་དགུང་གྲངས་བཅུ་གསུམ་སྟེང༌། འོག་མིན་མཚུར་ཕུའི་གདན་སར་ལྗགས་རྩོམ་གནང་བའི་རྟེན་གསུམ་གསར་བཞེངས་ཀྱི་དགེ་བསྔོའི་སྨོན་ཚིག་བྱིན་རླབས་ཅན་ནོ།། །།