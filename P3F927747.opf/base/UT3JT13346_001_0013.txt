༄༅། །ཕྱག་ཆེན་གངྒཱ་མ$$ འི་འགྲེལ་པ་དམ་པའི་ཞལ་གྱི་མན་ངག་

ཞེས་བྱ་བ་བཞུགས་སོ། ། 00000000 ༄༅། །དཔལ་ལྡན་རྡོ་རྗེ་འཆང་དབང་རིགས་ཀུན་ཁྱབ་བདག་བླ་མ་ཀརྨ་པ། ། དཀྱིལ་འཁོར་ཀུན་གྱི་འབྱུང་གནས་སྲིད་ཞིའི་དཔལ་གྱུར་ཡི་དམ་རྣལ་འབྱོར་མ། ། ཕྲིན་ལས་ཀུན་གྱི་བྱེད་པོར་དབང་བསྒྱུར་ཆོས་སྐྱོང་བེར་ཅན་ལྕམ་དྲལ་ལ། ། རྣལ་འབྱོར་རྩེ་གཅིག་གུས་པས་འདུད་དོ་འབྲལ་མེད་ཐུགས་རྗེས་སྐྱོང་བར་མཛོད། ། འགྲོ་བ་ནམ་མཁའ་དང་མཉམ་པའི་སེམས་ཅན་ཐམས་ཅད་རྣམ་མཁྱེན་སངས་རྒྱས་ཀྱི་ས་ལ་དགོད་པར་བྱ། དེའི་ཆེད་དུ་ཐེག་པ་ཆེན་པོའི་ཆོས་ཟབ་མོ་ཕྱག་རྒྱ་ཆེན་པོའི་མན་ངག་ཉམས་སུ་བླང་བར་བགྱིའོ་སྙམ་པའི་ཀུན་སློང་བྱང་ཆུབ་མཆོག་ཏུ་ཐུགས་བསྐྱེད་དེ་གསན་པར་གནང་བ་ཞུ། དེ་ལ་གང་ཞིག་གསན་པར་བྱ་བའི་དམ་པའི་ཆོས་ཀྱི་རིམ་པ་ནི་སྐབས་འདི་ལ། གྲུབ་ཆེན་ཏཻ་ལོ་པ་ཞེས་བྱ་བ། ང་རང་ཚོ་བཀའ་བརྒྱུད་གོང་མ་ཐམས་ཅད་ཀྱི་ཁུངས་གཏུག་ས། ལྷག་པར་དུ་བོད་ལ་ཕྱག་རྒྱ་ཆེན་པོའི་མན་ངག་མངའ་བདག་མར་པ་ཇོ་བོ་ཡབ་སྲས་ནས་མར་བརྒྱུད་པའི་མཐུན་མོང་མ་ཡིན་པའི་བླ་མའི་མན་ངག་ཟབ་མོ་ལ་བརྟེན་ནས་ཚེ་གཅིག་ལུས་གཅིག་ལ་སྐད་ཅིག་དེ་ཉིད་དུ་འཚང་རྒྱ་ཐུབ་པའི་གྲོལ་ལམ་ཕྱག་རྒྱ་ཆེན་པོ་ཞེས་པའི་ཉམས་ལེན་འདི་གྲུབ་ཆེན་ཏཻ་ལོ་པས་པཎ་ཆེན་ནཱ་རོ་པ་ནས་མར་གདམས་ངག་དོན་བརྒྱུད་ཀྱི་ཐོག་ནས་ཐོབ་བསྡད་པའི་བརྒྱུད་པ་བཟང་པོ་རྨད་དུ་བྱུང་བ་དེ་འདྲ་ཞིག་རེད། ང་རང་ཚོས་ག་བ་ཡིན་ནའང་ཕྱག་རྒྱ་ཆེན་པོ་ཟེར་ནས་བཤད་བསྡད་ཀྱི་ཡོད་རེད། ཕྱག་ཆེན་དེ་ལ་ཡང་རྒྱ་བོད་ཀྱི་མཁས་པ་ཐམས་ཅད་ཀྱིས་བརྩམས་པའི་བསྟན་བཅོས་ཀྱང་དུ་མ། འགྲེལ་པའི་བསྟན་བཅོས་ཀྱང་དུ་མ། མན་ངག་དང་ཁྲིད་ཀྱི་ལུགས་སྲོལ་བྱས་ནས་བརྩམས་བཞག་པའི་དཔེ་ཆ་ཡང་མང་པོ་ཞིག་ཡོད་རེད། ཡིན་ན་ཡང་དཔེ་ཆ་མང་ཆེ་བ་དེ་ཁ་ཅིག་རྒྱ་ཆེ་དྲག །ལུང་གྲངས་མང༌། དེ་འདྲ་རེད་བསྡད་པའི་སྐབས་སུ་ལ་གདམས་ངག་གཅིག་ཏུ་བསྒྲིལ་ནས་གསུངས་ཐུབ་ཡག་དེ་དཀའ་ལས་ཁག་པོ་ཆགས་བསྡད་པ་རེད།

ཡིན་ན་ཡང་འདིའི་སྐབས་སུ་གྲུབ་ཆེན་ཏཻ་ལོ་པའི་ཕྱག་རྒྱ་ཆེན་པོ་གངྒཱ་མ་འདི་གཞུང་ཉུང་ཉུང་གཅིག་ལ་གདམས་ངག་དང་མན་ངག་ཁོ་ནས་རྒྱན་བཞག་པ་མ་གཏོགས་ལུང་དང་རིགས་པ་མང་པོའི་སྤྲོས་པ་མེད་པ་བྱས་ནས་བཞག་བཞག་ཡོད་རེད། གང་ཟག་ལས་དང་པོ་པ་ཐམས་ཅད་ཀྱི་ཉམས་ལེན་བྱེད་ནའང་བདེ་པོ། གང་ཟག་དབང་པོ་འབྲིང་ཐམས་ཅད་ཀྱི་ཉམས་ལེན་བྱེད་ནའང་བདེ་པོ། གང་ཟག་སྐལ་པ་མཆོག་ཏུ་འགྱུར་པ་ཐམས་ཅད་ཀྱི་ཉམས་ལེན་བྱེད་ནའང་ཤིན་ཏུ་བདེ་པོ་རེད་བསྡད་ཡག་གི་མན་ངག་དམ་པ་ཞིག་ཆགས་བསྡད་ཀྱི་ཡོད་རེད། འདི་གདམས་ངག་མཛོད་ཀྱི་ནང་ལ་སྒྲུབ་བརྒྱུད་ཤིང་རྟ་ཆེན་པོ་བརྒྱད་ཀྱི་མན་ངག་ཐམས་ཅད་བཞུགས་པའི་གྲས་ལ་ཡོད་རེད། སྒྲུབ་བརྒྱུད་ཤིང་རྟ་ཆེན་པོ་བརྒྱད་ཀྱི་ནང་ནས་བཀའ་བརྒྱུད་ཀྱི་ནང་ལ་གྲུབ་ཆེན་ཏཻ་ལོ་པའི་ཕྱག་རྒྱ་ཆེན་པོ་གངྒཱ་མའི་གཞུང་འདི་བཞག་ཡོད་རེད། ང་རང་ཞུ་ས་དེ་སྐྱབས་རྗེ་རྡོ་རྗེ་འཆང་ཆེན་པོ་དིལ་མགོ་མཁྱེན་བརྩེ་རིན་པོ་ཆེ་མཆོག་གི་སྐུ་མདུན་ནས་ཞུས་པ་ཡིན། སྤྱིར་བཏང་རང་ལ་ཕྱག་རྒྱ་ཆེན་པོའི་ཉམས་ལེན་གང་ཡང་ཡོད་མ་རེད་ལ་འགྲེལ་བ་བྲི་ཐུབ་པ་དང་བཤད་ཐུབ་པའི་སྤོབས་པ་དང་ནུས་པ་གང་ཡང་མེད། ཡིན་ན་ཡང་བརྒྱུད་པའི་བྱིན་རླབས་ཟེར་ཡག་དེ་རྩ་བ་ཆེན་པོ་ཡིན་པ་དང༌། ཁྱད་པར་དུ་གཙོ་བོའི་དམིགས་ཡུལ་འདི་བལ་ཡུལ་བན་ཆེན་སྒྲུབ་ཐེང་དང་པོ་ཚོར་གོ་བདེ་པོ་བྱེད་ནས་ཞུ་ན་ཡག་པོ་ཞིག་རེད་འགྲོ་ས་རེད་བསམ་པའི་ཀུན་སློང་དང་བརྒྱུད་པ་གཅིག་ཀྱང་རེད་འགྲོ་གི་རེད། དེ་ཡི་ཕྱིར་ཞུ་བ་ཡིན། 00000000 ༄༅། །གྲུབ་ཆེན་ཏཻ་ལོ་པའི་ཕྱག་རྒྱ་ཆེན་པོ་གདྒཱ་མའི་ གཞུང་ས་བཅད་འགྲེལ་པ་དང་བཅས་པ་ བཞུགས་སོ། ། 00000000 ཏཻ་ལོ་པས་ནཱ་རོ་པ་ལ་ཤར་ཆུ་བོ་གངྒཱ་མའི་འགྲམ་དུ་གསུངས་བཞག་པ་ཡིན་དུས་ཕྱག་རྒྱ་ཆེན་པོ་གདྒཱ་མ་ཟེར་ནས་གསུངས་ཀྱི་ཡོད་རེད། ཚིག་གི་ཆ་ནས་དང་དོན་གྱི་ཆ་ནས་བྱེད་ན། ཆུ་མོ་གངྒཱ་མ་ལ་རྒྱུན་ཆད་མེད་པ་བཞིན་དུ་ཉམས་ཀྱི་རྣལ་འབྱོར་པ་དེ་ཚོ་ལ་ཕྱག་རྒྱ་ཆེན་པོའི་ཉམས་ལེན་དེ་ལ་ཉིན་མཚན་འཁོར་ཡུག་ཏུ་ཉམས་འོད་གསལ་དུ་ཤར་ཡོང་དུས་དེའི་སྟེང་ནས་རྒྱུན་ཆད་མེད་པ།

དེ་ནི་རྣམ་རྟོག་སྐྱེས་པ་རྣམ་རྟོག་འགག་པ། འཕྲལ་གྱི་རྣམ་རྟོག་ག་རེ་ཤར་བ་ཡིན་ནའང་ཚོགས་དྲུག་གི་ཡུལ་ལ་རྣམ་པར་ཤེས་པ་དྲུག་གི་འཕྲོ་འདུ་ཐམས་ཅད་ཆོས་ཉིད་ཕྱག་རྒྱ་ཆེན་པོའི་ངང་ནས་བྱུང་བ་དང་ཕྱག་རྒྱ་ཆེན་པོའི་རྩལ་ཡིན་པ་དང་ཕྱག་རྒྱ་ཆེན་པོའི་རོལ་པ་ཡིན་པ་དང༌། ཉིན་མཚན་ཁོར་མོ་ཡུག་ཏུ་ཕྱག་རྒྱ་ཆེན་པོའི་འོད་གསལ་གྱི་ཉམས་ལ་རྒྱུན་ཆད་མེད་པ་ཡིན་པ་ཡིན་དུས་ཆུ་བོ་གངྒཱ་མ་དང་འདྲ་བ་ཡིན་དུས་དེ་འདྲའི་ཆ་ནས་གངྒཱ་དང་འདྲ་བ། དེ་འདྲ་ཡིན་དུས་ཚིག་གིས་ཆ་ནས་ཆུ་བོ་གངྒཱ་གའི་འགྲམ་དུ་གསུངས་པ་ཡིན་པ་དང༌། དོན་གྱི་ཆ་ནས་ཕྱག་རྒྱ་ཆེན་པོའི་ཉམས་ལེན་ལ་རྒྱུན་ཆད་མེད་པའི་བརྡ་ཡིན་པ་ཡིན་དུས་གངྒཱ་ཟེར་ནས་གཞུང་འདི་གསུངས་པ་རེད་འདུག00000000 ། 16711680 དེ་ལ་མཚན་གྱི་དོན་ནི། 00000000 00000000 00000255 ༄༅། །རྒྱ་གར་སྐད་དུ། མཧཱ་མུ་དྲ་ཨུ་པ་དེཤ ། 00000000ཨུ་པ་དེཤ་ཟེར་ཡག་དེ་མན་ངག་ཟེར་གྱི་ཡོད་རེད། མཧཱ་མུ་དྲ་ཟེར་ན་ཕྱག་རྒྱ་ཆེན་པོ་ཟེར་གྱི་ཡོད་རེད་པ། 00000000 00000255 བོད་སྐད་དུ། ཕྱག་རྒྱ་ཆེན་པོའི་མན་ངག ། ༈ ། 00000000ཕྱག་ནི་སྟོང་པའི་ཡེ་ཤེས་དང༌། རྒྱ་ནི་དེ་ལས་མི་འདའ་བའོ། །གསུངས་པ་རེད། དེ་ཡིན་དུས་སྤྱིར་བཏང་འདི་ཡི་སྐབས་སུ་ཕྱག་ཟེར་བའི་ཚིག་དེ་ག་རེ་རེད་ཟེར་ན། གསལ་སྟོང་གཉིས་སུ་མེད་པའི་ཡེ་ཤེས་དེ་རེད། གསལ་སྟོང་གཉིས་སུ་མེད་པའི་ཡེ་ཤེས་ཟེར་བ་དེ་ག་རེ་རེད་ཟེར་ན། འདི་སྐབས་སུ་ཚིག་ཁ་ཐུག་ཞུ་བཞག་ན། གསལ་སྟོང་གཉིས་སུ་མེད་པའི་ཡེ་ཤེས་ཟེར་བ་དེ་ད་ལྟ་ང་རང་ཚོའི་ད་ལྟའི་སྐད་ཅིག་མའི་རྣམ་རྟོག་འདི་རང་ལ་གསལ་སྟོང་གི་ཡེ་ཤེས་ཟེར་བ་རེད་མ་གཏོགས་ད་ལྟའི་སྐད་ཅིག་མའི་ཤེས་པ་འདི་མ་ཡིན་པ་ལས་ལོགས་སུ་གསལ་སྟོང་ཡེ་ཤེས་ཟེར་བ་དེ་ཁ་ཁ་ཡོད་མ་རེད། དུས་ད་ལྟའི་སྣང་རིག་གསལ་ཙམ་འདི། །ཆོས་ཀུན་རྫོབ་བདེན་པའི་རང་ངོ་ཡིན། །འདི་མ་བཅོས་རང་གི་གནད་ཤེས་ན། །དོན་དམ་པའི་བདེན་པའང་འདི་ཁོ་ན། །གསུངས་པ་ནང་བཞིན་ད་ལྟའི་བཟང་པོ་དང་ངན་པའི་རྣམ་རྟོག་གང་ཤར་བ་དེ་འདྲའི་རྣམ་རྟོག་ཁོ་རང་བརྟག་དཔྱད་མ་བཏང་ནས།

རྣམ་རྟོག་ལ་མ་བརྟག་པར་རྣམ་རྟོག་དེ་རང་སོར་བཞག་བཞག་ན་འཁོར་བའི་རྒྱུ། རྣམ་རྟོག་དེ་ལ་གཏད་ནས་རྣམ་རྟོག་ལ་རྩད་དཔྱད་ནས་རྣམ་རྟོག་གི་རང་ངོ་སྐྱོང་ཐུབ་ན། རྣམ་རྟོག་གི་ངོ་བོ་ངོ་ཤེས་ན་ཡེ་ཤེས། མྱ་ངན་ལས་འདས་པའི་རྒྱུ། དེས་ན་འཁོར་འདས་ཐམས་ཅད་ཀྱི་རྩ་བ་ཡང་འོད་གསལ་ཕྱག་རྒྱ་ཆེན་པོ་འདི་རེད། འོད་གསལ་ཕྱག་རྒྱ་ཆེན་པོ་ཟེར་བ་དེ་ག་བ་ལ་ངོས་འཛིན་བྱེད་དགོས་ཀྱི་རེད་ཟེར་ན། སེམས་གསལ་སྟོང་གཉིས་མེད་ཀྱི་ཡེ་ཤེས་དེ་རང་ལ་གོ་དགོས་པ་རེད། དེས་ན་ཕྱག་ནི་སྟོང་པའི་ཡེ་ཤེས། ངོ་བོ་སྟོང་པ། རང་བཞིན་གསལ་བ། རྣམ་པ་སྣ་ཚོགས་ཀྱི་ཤར་བའི་དོན་དེ་ལ་ཕྱག་རྒྱ་ཆེན་པོའི་མན་ངག་ཟེར་ནས་ལབ་པ་རེད། དེ་འདྲའི་སེམས་གསལ་སྟོང་ཡེ་ཤེས་འདི་འཁོར་འདས་ཀྱི་ཆོས་ཐམས་ཅད་ལ་གསལ་སྟོང་གཉིས་སུ་མེད་པའི་ཡེ་ཤེས་འདིས་མ་ཁྱབ་པ་ཡོད་མ་རེད། དེ་ལ་བརྟེན་ནས་རྒྱ་ཟེར་ནས་དེ་ལ་ཟེར་གྱི་ཡོད་རེད། མར་འཁོར་བའི་ཆོས་ཡིན་ནའང་སེམས་ཀྱི་རང་བཞིན་རེད། གསལ་སྟོང་གི་ཡེ་ཤེས་ཀྱི་རང་བཞིན་རེད། ཡར་མྱ་ངན་ལས་འདས་པའི་ཆོས་ཡིན་ན་ཡང་གསལ་སྟོང་གི་ཡེ་ཤེས་ཀྱི་རང་བཞིན་རེད་མ་གཏོགས་འཁོར་བའི་ཆོས་དང་མྱ་ངན་ལས་འདས་པའི་ཆོས་གཉིས་པོ་འདི་ལ་གཅིག་གསལ་སྟོང་གི་ཡེ་ཤེས་ཀྱི་རྒྱའི་ཐེབས་བསྡད་པ་དང་གཅིག་ལ་གསལ་སྟོང་གི་ཡེ་ཤེས་ཀྱི་རྒྱའི་མ་ཐེབས་པ་ཡོད་མ་རེད། འཁོར་འདས་ཀྱི་ཆོས་གང་དང་གང་ཡིན་ནའང་གསལ་སྟོང་གི་ཡེ་ཤེས་ཀྱི་རོལ་པ། གསལ་སྟོང་གི་ཡེ་ཤེས་ཀྱི་རྩལ། གསལ་སྟོང་གི་ཡེ་ཤེས་ཀྱི་རང་བཞིན། རྩལ་དང་རང་བཞིན་གྱི་ནུས་པ་རེད་བསྡད་ཀྱི་ཡོད་རེད། དེ་འདྲ་ཡིན་དུས་རྒྱ་ནི་དེ་ལས་མི་འདའ་བའོ་གསུངས་པ་རེད། དེས་ན་འཁོར་འདས་ཀྱི་ཆོས་ཐམས་ཅད་ལ་གསལ་སྟོང་གཉིས་སུ་མེད་པའི་ཡེ་ཤེས་ཀྱིས་མ་ཐེབས་པ་གཅིག་ཀྱང་མེད་པ་རེད། དེ་ལ་བརྟེན་ནས་སྔགས་ཀྱི་སྐབས་སུ་ལའང་སྣང་སྟོང་ཟུང་འཇུག །གསལ་སྟོང་ཟུང་འཇུག །བདེ་སྟོང་ཟུང་འཇུག

།རིག་སྟོང་ཟུང་འཇུག་ཟེར་ནས་སྟོང་པ་བཞི་དང་དགའ་བ་བཞིའི་ཉམས་ལེན་དེ་ཚོ་ཚང་མ་ཡང་རྩ་བ་འདི་སྔགས་བླ་མེད་དང་འབྲེལ་ཡོང་དུས་གསུངས་སྟངས་དེ་དང༌། ད་ལྟ་འདིའི་སྐབས་སུ་ཕྱག་རྒྱ་ཆེན་པོའི་མན་ངག་ལུགས་དང་གཉིས་གོ་བ་ལེན་ཚུལ་གཅིག་པ་ཡིན་པ་རེད། དེས་ན་ཕྱག་རྒྱ་ཆེན་པོའི་མན་ངག །མན་ངག་ཟེར་བ་འདི་བརྒྱུད་པའི་མན་ངག་རེད། གྲུབ་ཆེན་ཏཻ་ལོ་པ་རང་ཉིད་ཀྱི་ཐུགས་དམ་གྱི་མཐིལ་ལམ་ཐུགས་དམ་གྱི་ཉམས་བཞེས་དང་ཐུགས་དམ་གྱི་དྲོད་རྟགས་གང་ཡིན་པ་དེ་སློབ་མ་སྐལ་པ་དང་ལྡན་པ་དང་བརྒྱུད་པ་འཛིན་ནུས་པའི་སློབ་མ་སྐལ་པ་དང་ལྡན་པ་ལ་མར་གསུངས་པ་ཡིན་པས་ན་དེ་ལ་མན་ངག་ལབ་པ་རེད་མ་གཏོགས་སློབ་མ་ཐམས་ཅད་ལ་སློབ་བཤད་བྱེད་པ་ལ་མན་ངག་ཟེར་ནས་གསུངས་ཀྱི་མ་རེད། གང་ཟག་ཁ་ཤས་ཁ་ཤས་གང་ཟག་སྐལ་པའམ་དབང་པོ་རབ་རེད་བསྡད་མཁན་དེ་ཚོ་ལ་བརྡ་ཐབས་ཀྱི་ཚུལ་དང་གསང་བའི་ཚུལ་དུ་གསུངས་པ་དེ་ལ་མན་ངག་ལབ་པ་རེད། ཉམས་ལེན་བྱེད་ན་ཚེ་གཅིག་ལ་སངས་རྒྱས་ཐུབ་པ། ཉམས་སུ་མ་ལེན་ན་འཁོར་བ་མཐའ་ཅན་དུ་སྐྱེ་འགྲོ་བ་འོ་དེ་འདྲའི་བརྡ་ཟབ་པོ་དང་ཐབས་ཟབ་པོ་དེ་ལ་མན་ངག་ཟེར་ནས་བཏགས་པ་རེད་འདུག00000000 16711680 འགྱུར་གྱི་ཕྱག་ནི། 00000000 00000000 00000255 དཔལ་རྡོ་རྗེ་མཁའ་འགྲོ་ལ་ཕྱག་འཚལ་ལོ། ༈ ། 00000000རྡོ་རྗེ་མཁའ་འགྲོ་ཟེར་བ་དེ་དོན་དམ་པའི་དཀྱིལ་འཁོར་ལ་གོ་བ་རེད། དོན་དམ་པའི་དཀྱིལ་འཁོར་དེ་ལ། དཔལ་རྡོ་རྗེ་མཁའ་འགྲོ་ལ་ཕྱག་འཚལ་ལོ། །གསུངས་པ་རེད། སྤྱིར་བཏང་ང་རང་ཚོའི་རྡོ་རྗེ་ཕག་མོ་ཟེར་བ་དེ་ཀུན་རྫོབ་ཏུ་རྡོ་རྗེ་ཕག་མོ་ཟེར་བ་དེ་ལྷའི་ཞལ་དང་ཕྱག་གི་རྣམ་པ་ཞིག་ལ་མཐོང་གི་ཡོད་རེད་དེ། དོན་དམ་པ་ལ་རྒྱལ་ཡུམ་ཤེས་རབ་ཀྱི་ཕ་རོལ་ཏུ་ཕྱིན་པའི་ངོ་བོ། རྣམ་པ་རྡོ་རྗེ་ཕག་མོའི་རང་བཞིན་ཡིན་པ། འཕགས་པའི་གཞི་ཐམས་ཅད་བསྐྱེད་ཐུབ་མཁན། དོན་དམ་པའི་དབྱིངས་སམ་དོན་དམ་པའི་དཀྱིལ་འཁོར་དེ་ལ་རྡོ་རྗེ་ཕག་མོ་ཟེར་ནས་ང་ཚོས་མིང་བཏགས་ཀྱི་ཡོད་རེད།

ཕག་ཟེར་ན་སྤྱིར་བཏང་གི་གཟུང་འཛིན་གཉིས་སུ་འཛིན་པའི་རྟོག་པའམ་གཙང་དམེ་གཉིས་འཛིན་གྱི་རྟོག་པ་ཕར་བཤིག་ཐུབ་པ་དེ་ལ་ཕག་གི་རྣམ་པ་བསྟན་གྱི་འདུག །དེ་ནང་བཞིན་བྱེད་ནས་ནམ་རྒྱུན་ང་རང་ཚོས་ཕག་པ་ཟེར་བ་དེ་བཙོག་པ་ཞིག་ལ་བརྩི་གི་ཡོད་རེད་པ། ཕག་པ་ལ་གཙང་བཙོག་གང་ཡང་ཡོད་མ་རེད། འདི་འདྲ་པོ་བྱེད་ནས་གཉིས་འཛིན་གྱི་དྲྭ་བའམ་གཉིས་འཛིན་གྱི་ཞེན་པ་དེ་ཕར་བཤིག་ནས་གཉིས་སུ་མེད་པའི་ཡེ་ཤེས་ཀྱི་སྟེང་ལ་བཞུགས་བསྡད་པ་དེའི་བརྡ་ཐབས་དེ་ཕག་གི་མགོ་ལ་བརྟེན་ནས་མཚོན་ཐུབ་ཀྱི་ཡོད་པ་རེད། དེ་ལ་བརྟེན་ནས་ཕག་འདི་སྟོན་གྱི་ཡོད་རེད། རྡོ་རྗེ་མཁའ་འགྲོ་ཟེར་བ་དེ་འདིའི་སྐབས་ལ་དོན་དམ་པའི་དཀྱིལ་འཁོར་ལ་གོ་ཡི་ཡོད་རེད། རྡོ་རྗེ་ཟེར་བའི་སྐབས་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཆ་ཚང་བསྡུས་བསྡད་པ་དེ་ལ་རྡོ་རྗེ་ལབ་ཀྱི་ཡོད་རེད། སྐུ་རྡོ་རྗེ་གསུང་རྡོ་རྗེ་ཐུགས་རྡོ་རྗེ་ཡོན་ཏན་རྡོ་རྗེ་ཕྲིན་ལས་རྡོ་རྗེ་ཟེར་ནས་རྡོ་རྗེ་ལྔའི་ཐོག་ནས་གསུང་མཁན་ཡང་ཡོད་རེད། རྡོ་རྗེ་བཞིའི་ཐོག་ནས་ཀྱང་སྐུ་རྡོ་རྗེ་གསུང་རྡོ་རྗེ་ཐུགས་རྡོ་རྗེ་ཡེ་ཤེས་རྡོ་རྗེ་ཟེར་ནས་རྡོ་རྗེ་བཞིའི་ཐོག་ནས་གསུངས་ཀྱི་ཡོད་རེད། གང་ལྟར་རྡོ་རྗེ་ཟེར་བ་དེ་གང་རེད། སངས་རྒྱས་ཐམས་ཅད་ཀྱི་གསང་བ་བསམ་གྱིས་མི་ཁྱབ་པའི་ཡོན་ཏན་དེ་ལ་རྡོ་རྗེ་ཟེར་ནས་མིང་བཏགས་པ་རེད། གསང་བ་བསམ་གྱིས་མི་ཁྱབ་པའི་ཡོན་ཏན་ནམ་གསང་བ་བསམ་གྱིས་མི་ཁྱབ་པའི་ཡེ་ཤེས་དེ་ལ་རྡོ་རྗེ་ཟེར་ནས་མིང་བཏགས་པ་རེད། མཁའ་འགྲོ་ཟེར་བ་དེ་འདི་འདྲའི་གསང་བ་བསམ་གྱིས་མི་ཁྱབ་པའི་ཡེ་ཤེས་དེ་ག་འདྲས་བྱེད་ནས་ཡོང་གི་ཡོད་རེད་ཟེར་ན། གསང་བ་བསམ་གྱིས་མི་ཁྱབ་པའི་ཡེ་ཤེས་དེ་ཡང་སྣང་སྟོང་ཟུང་འཇུག །གསལ་སྟོང་ཟུང་འཇུག །བདེ་སྟོང་ཟུང་འཇུག །རིག་སྟོང་ཟུང་འཇུག་གི་དབྱིངས་ལས་མ་འདས་པ་ཡིན་པ་ཡིན་དུས་མཁའ་འགྲོ་ཟེར་བ་དེ་དབྱིངས་སྟོང་ཉིད་མཚོན་པའི་བརྡ་ལ་མཁའ་འགྲོ་ཟེར་ནས་ལབ།

རྡོ་རྗེ་ཟེར་བ་དེ་དེ་འདྲའི་དབྱིངས་སྟོང་པ་ཉིད་དེ་ཡང་གང་གི་ཐོག་ནས་སྐྱེ་དགོས་ཀྱི་རེད་ཟེར་ནས་བཤད་ཡོང་དུས། སྐུའི་གསང་བ་བསམ་གྱིས་མི་ཁྱབ་པ་གསུང་གསང་བ་བསམ་གྱིས་མི་ཁྱབ་པ་ཐུགས་གསང་བ་བསམ་གྱིས་མི་ཁྱབ་པ་ཡོན་ཏན་གསང་བ་བསམ་གྱིས་མི་ཁྱབ་པ་ཕྲིན་ལས་གསང་བ་བསམ་གྱིས་མི་ཁྱབ་པའི་སྟེང་ནས་ངོ་སྤྲོད་དགོས་ཀྱི་ཡོད་པ་ཡིན་དུས་རྡོ་རྗེ་ཟེར་བ་དེ་གསང་བ་བསམ་གྱིས་མི་ཁྱབ་པའི་ཡོན་ཏན་ལ་གོ་བ་དང༌། འདི་འདྲའི་གསང་བ་བསམ་གྱིས་མི་ཁྱབ་པའི་ཡོན་ཏན་དེ་ཡང་གང་ལ་གོ་དགོས་ཀྱི་ཡོད་རེད་ཟེར་ན། བདེ་ཆེན་བཞིའི་སྟེང་ནས་འགྲོ་དགོས་ཀྱི་ཡོད་རེད། སྣང་སྟོང་ཟུང་འཇུག །གསལ་སྟོང་ཟུང་འཇུག །བདེ་སྟོང་ཟུང་འཇུག །རིག་སྟོང་ཟུང་འཇུག་བཞིའི་སྟེང་ནས་ངོ་སྤྲོད་བྱེད་པ། འོ་ད་འདི་ཐབས་ཟབ་མོ་ཡོད་པ་རེད། རྡོ་རྗེ་མཁའ་འགྲོ་ལ་ཕྱག་འཚལ་ལོ། །འདི་འདྲའི་རྡོ་རྗེ་མཁའ་འགྲོ་དེ་འོ་ན། སུ་ལ་རྡོ་རྗེ་ཕག་མོ་འདྲ་པོ་ཞིག་ལ་ཕར་བསམ་བློ་བཏང་ནས་ང་ཚོས་ཕྱག་འཚལ་དགོས་རེད་པས་ཟེར་ན། མ་རེད། དེ་འདྲ་བ་དེ་ང་རང་ལ་ཡོད་རེད། ང་རང་ལ་ཡོད་པ་ལ་ཡོད་པར་ཤེས་པའི་ཐོག་ནས་ཕྱག་འཚལ་དགོས་པ་རེད་མ་གཏོགས་ད་ལྟ་འདིའི་སྐབས་སུ་རྡོ་རྗེ་མཁའ་འགྲོ་ཟེར་བ་འདི་ཕར་ཡུལ་གཅིག་ལ་བསམ་བློ་བཏང༌། དེ་ལ་ང་རང་ཚོས་དུས་རྒྱུན་དུ་ཕྱག་འཚལ་བ་འདྲ་པོ་གཅིག་ང་རང་ཚོས་བསམ་བློ་གཏང་རྒྱུ་ཡོད་མ་རེད། རང་ཉིད་ལ་ཡོད་པ་ལ་ཡོད་པར་ངོ་ཤེས་པའི་ཐོག་ནས་ཕྱག་འཚལ་དགོས་པ་རེད། ཡེ་ནས་སངས་རྒྱས་ཡིན་པ་ལ། །ཡིན་པར་ཤེས་པའི་བདག་ཉིད་དུ། །བྱང་ཆུབ་བར་དུ་སྐྱབས་སུ་མཆི། །ཞེས་གསུངས་པ་ནང་བཞིན་གྱིས་བདག་དང་སེམས་ཅན་ཐམས་ཅད་ཀུན་རྫོབ་ཏུ་འཁྲུལ་པའི་སྣང་ཚུལ་དེས་ཁོར་མོ་ཡུག་ཏུ་འཁོར་བར་རྒྱུན་ཆད་མེད་པར་སྡུག་བསྔལ་སྣ་ཚོགས་མྱོང་གི་ཡོད་རེད་དེ། དོན་དམ་པ་ལ་འདི་འདྲ་པོའི་རྡོ་རྗེ་མཁའ་འགྲོའི་ཡོན་ཏན་འདི་ནམ་ཡང་འདུ་འབྲལ་མེད་པ།

འདི་འདྲ་པོའི་རྡོ་རྗེ་མཁའ་འགྲོའི་ཡོན་ཏན་འདི་རང་ལ་རང་ཆས་ཀྱི་ཚུལ་དུ་སེམས་ཅན་ཐམས་ཅད་ཀྱི་རྒྱུད་ལ་ཡོད་པ་འདི་ངོ་ཤེས་ཙམ་དང་ངོ་མ་ཤེས་པའི་ས་མཚམས་གཅིག་རེད་མ་གཏོགས་དོན་དམ་པ་ལ་སེམས་ཅན་ཐམས་ཅད་སངས་རྒྱས་ཡིན་པ། སྐད་ཅིག་གཅིག་གིས་བྱེད་བྲག་ཕྱེད། །སྐད་ཅིག་གཅིག་གིས་རྫོགས་སངས་རྒྱས། །གསུངས་པ་ནང་བཞིན་གྱིས་རྡོ་རྗེ་མཁའ་འགྲོ་དེ་རང་ལ་ཡོད་པ་ལ་ཡོད་པར་ངོ་ཤེས་ན་དེའི་ཐོག་ནས་འཁྲུལ་གྲོལ་གཉིས་ཀྱི་ས་མཚམས་བཅད་ཀྱི་ཡོད་པ་རེད། དེ་འདྲ་ཡིན་དུས་རྡོ་རྗེ་མཁའ་འགྲོ་ལ་ཕྱག་འཚལ་ལོ། །ཟེར་བ་དེ་འདི་འདྲ་པོའི་ཡོན་ཏན་དེ་རང་ལ་རང་ཆས་སུ་ཡོད་པ་རང་ལ་ཡེ་གདོད་མ་ནས་ཡོད་པའི་རྒྱུ་མཚན་ལ་བསམ་བློ་བཏང་ནས་དེ་ལ་ཕྱག་འཚལ་བ་རེད་འདུག ། ད་ནཱ་རོ་པ་ལ་ཉན་པར་བསྐུལ་བ་རེད།00000000 16711680 དེ་ལ་སྙིང་པོའི་གདམས་ངག་འདོམས་པར་དམ་བཅའ་བ་ནི། 00000000 0000025500000255 0000000000000255 དཀའ་བ་སྤྱད་ཅིང་བླ་མ་ལ་གུས་པ། ། སྡུག་བསྔལ་བཟོད་ལྡན་བློ་ལྡན་ནཱ་རོ་པ། ། སྐལ་ལྡན་ཁྱོད་ཀྱིས་བློ་ལ་འདི་ལྟར་བྱོས། ༈ །༡།

00000000ད་འདི་ཟེར་བའི་སྐབས་སུ། དཀའ་བ་སྤྱད་ཅིང་བླ་མ་ལ་གུས་པ། །གྲུབ་ཆེན་ནཱ་རོ་པ་ཟེར་བ་དེས་རྗེ་བཙུན་ཏཻ་ལོ་པ་ལ་བསྟེན། ཏཻ་ལོ་པ་ལ་བསྟེན་པའི་སྐབས་ལའང་དཀའ་བ་ཆེན་པོ་བརྒྱད་དང་དཀའ་ཕྲན་མི་འདྲ་བ་ཉི་ཤུ་རྩ་བཞི་སྐུ་ལུས་རང་གི་སྟེང་དུ་སྤྱད་ནས་སྐུ་ཚེ་དེ་ཉིད་ལ་ཟུང་འཇུག་མཁའ་སྤྱོད་ཀྱི་འབྲས་བུ་ཐོབ་སོང་བ་དེ་འདྲ་རེད། དེས་ན་དཀའ་བ་སྤྱད་ཟེར་བ་དེ་དཀའ་བ་མི་འདྲ་བ་ཉི་ཤུ་རྩ་བཞི་རང་གི་ལུས་ལ་སྤྱད་པ་རེད། མ་འོངས་པའི་སངས་རྒྱས་ཀྱི་བསྟན་པ་དང་མ་འོངས་པའི་བརྒྱུད་པ་རྣམ་དག་ཡོང་བ་དང་མ་འོངས་པའི་བརྒྱུད་པ་ལ་བསླད་མི་ཞུགས་པ་དང་མ་འོངས་པའི་བརྒྱུད་པ་ཟམ་མ་ཆད་པའི་དོན་དག་ལ། བུ་སློབ་མ་བས་ཀྱང་ཡང་སློབ་བཟང༌། །རྗེ་བཙུན་མི་ལས་གསུངས་པ་ནང་བཞིན་གྱིས་བླ་མ་ལས་ཀྱང་སློབ་མ་བཟང་སློབ་མ་བས་ཀྱང་ཡང་སློབ་བཟང་ནས་དངོས་གནས་དྲང་གནས་ཀྱི་བརྒྱུད་པ་བསམ་གྱིས་མི་ཁྱབ་པའི་ཟབ་མོའི་དོན་ཚེ་གཅིག་ལུས་གཅིག་ལ་ཉམས་སུ་ལེན་ཐུབ་ན་སངས་རྒྱས་ཐུབ་པའི་དེ་འདྲའི་མན་ངག་དམ་པ་ཡོད་པ་ཡིན་དུས། འདི་འདྲའི་མན་ངག་དམ་པ་དེ་ཡང་ཚེ་རབས་འཁོར་བ་ཐོག་མ་མེད་པ་ནས་ད་ལྟ་བར་དུ་ལས་དང་ཉོན་མོངས་པའི་གཞན་དབང་དུ་གྱུར། དོན་མེད་པའི་སྡུག་བསྔལ་དང་དུ་བླངས། དེ་ནས་ངན་སོང་དུ་འཁོར་མོ་ཡུག་གི་སྡུག་བསྔལ་རྒྱུན་ཆད་མེད་པར་མྱོང་བསྡད་པ་དེ་ལ་ཕན་པ་དང་འབྲས་བུ་གཅིག་ཀྱང་བྱུང་ཡོད་མ་རེད། ད་རེས་དངོས་གནས་དྲང་གནས་ཀྱི་དེ་ལྟ་བུའི་གསང་སྔགས་རྡོ་རྗེ་ཐེག་པའི་ཉེ་ལམ། མདོ་སྔགས་ཐམས་ཅད་ཀྱི་ཉིང་བཅུད་ཕྱག་རྒྱ་ཆེན་པོའི་མན་ངག་འདི་འདྲ་པོ་ཉམས་སུ་ལེན་ནས་མ་འོངས་པ་ལ་དངོས་གནས་དྲང་གནས་སྤྱིར་ནམ་མཁས་གར་ཁྱབ་ཀྱི་སེམས་ཅན་ཐམས་ཅད་དེའི་ནང་ནས་ཀྱང་དེ་འདྲ་པོའི་བརྒྱུད་པ་ལ་དངོས་གནས་དྲང་གནས་དད་པ་དང་སྤྲོ་བ་དང་མོས་གུས་ཡོད་བསྡད་མཁན་དེ་ཚོ་ལ་དེ་འདྲའི་ཉམས་སུ་ལེན་རྒྱུའི་གོ་སྐབས་བཟང་པོ་ཞིག་བྱུང་བ་ཡིན་ན།

དེའི་སྟེང་ནས་རིགས་དྲུག་གི་མ་རྒན་སེམས་ཅན་ཐམས་ཅད་ལ་ཕན་ཐོགས་པ་ཞིག་ཡོང་ས་རེད་བསམ་ནས་དེ་འདྲ་པོའི་མན་ངག་ལ་སྤྲོ་བ་དང༌། དེ་འདྲ་པོའི་ཉམས་ལེན་ལ་བརྩོན་འགྲུས་ཆོག་མི་ཤེས་པ་བྱེད་པའི་རྒྱུ་མཚན་ལ་བརྟེན་ནས་དཀའ་བ་སྤྱད་ཅེས་ལབ་པ་རེད་འདུག །དེ་མ་གཏོགས་དཀའ་བ་སྤྱད་ཟེར་བ་འདི་ནམ་ཉིན་མཚན་མེད་པར་སྡུག་རུས་བྱེད་བསྡད་པ་ཙམ་ལ་གོ་རྒྱུ་མ་ཡིན་པ། སྤྲོ་བ་དང་དང་བ་གཞིར་བྱས་དེའི་སྟེང་ནས་བརྩོན་འགྲུས་ཀྱི་ལྕགས་བྲབས་ནས་ནམ་ཉིན་མཚན་འཁོར་མོ་ཡུག་ཏུ་ཉམས་སུ་ལེན་ནས་ད་ལྟ་ཡང་དངོས་གནས་དྲང་གནས་བཀའ་བརྒྱུད་རྡོ་རྗེ་འཆང་གི་བརྒྱུད་པ་འདི་བར་མ་ཆད་པར་ཡོང་ཐུབ་པ་དེ་རྗེ་བཙུན་ནཱ་རོ་པའི་བཀའ་དྲིན་ལ་བརྟེན་ནས་བྱུང་བ་རེད། དེས་ན་དཀའ་བ་སྤྱད་ཟེར་བ་འདི་རེད། བླ་མ་ལ་གུས་པ་ཟེར་བ་དེ་བླ་མ་ལ་སྙིང་ཐག་པ་ནས་སངས་རྒྱས་དངོས་ཀྱི་འདུ་ཤེས་ཡོད་པ་ལ་བརྟེན་ནས་བླ་མ་ལ་གུས་པ་ཟེར་ནས་ལབ་པ་རེད་འདུག །དེ་མ་གཏོགས་བླ་མ་ལ་གུས་པ་ཡོད་པ་ཙམ་ལ་གོ་རྒྱུ་མ་རེད། བླ་མ་སྙིང་གི་དབུས་སུ་ཡོད་པ། དོན་དམ་པའི་བླ་མ་དང་ཀུན་རྫོབ་ཀྱི་བླ་མ་གཉིས་དབྱེར་མ་མཆིས་པ་ཤེས་ཐུབ་ན་བླ་མ་ལ་གུས་པ་གཙོ་བོ་འདི་ཡོང་གི་ཡོད་རེད། འདིའི་སྐབས་སུ་དོན་དམ་གྱི་བླ་མ་འདི་རང་གི་སེམས་རྒྱུད་ལ་ཡོད་རེད། དོན་དམ་གྱི་བླ་མ་རང་གི་སེམས་རྒྱུད་ལ་ཡོད་པ་དེ་ཡང་ཀུན་རྫོབ་བརྡ་ཐབས་ཀྱི་བླ་མ་ལ་མ་བསྟེན་པར་ཡོང་གི་མེད་པ་ཡིན་དུས། ཀུན་རྫོབ་བརྡའི་བླ་མ་ལ་བསྟེན་ནས་དོན་དམ་པའི་རང་གི་སེམས་རྒྱུད་ཀྱི་བླ་མ་ངོ་འཕྲོད་དགོས་ཀྱི་ཡོད་དུས། བླ་མ་ལ་གུས་པ་ཟེར་བ་ཡིན། གཙོ་བོ་འདི་སྐབས་སུ་བླ་མ་འདི་དོན་དམ་གྱི་བླ་མ་ལ་གུས་པ། དོན་དམ་པའི་བླ་མ་འདི་གོང་དུ་བཤད་པ་ནང་བཞིན་རང་གི་སེམས་གསལ་སྟོང་གཉིས་སུ་མེད་པ་རང་གི་སེམས་སྣང་སྟོང་གཉིས་སུ་མེད་པ་རང་གི་སེམས་རིག་སྟོང་གཉིས་སུ་མེད་པ་རང་གི་སེམས་བདེ་སྟོང་གཉིས་སུ་མེད་པའི་གནས་ལུགས་སམ་སེམས་ཀྱི་རང་བཞིན་གང་ཡིན་པ་དེ་བསམ་གྱིས་མི་ཁྱབ་པ་ཡིན་པ།

དེ་དང་དུ་ལེན་འདོད་ཀྱི་སྤྲོ་བ་ཡོད་པ་ཡིན་དུས་དེ་ལ་གུས་པ་སྐྱེ་ཡོང་དུས་དེའི་ཤུགས་ཀྱིས་མན་ངག་དེ་སྟོན་མཁན་གྱི་བླ་མ་དམ་པ་དེ་ལ་ཡང་རང་བཞིན་གྱིས་གུས་པ་ཆགས་ཐུབ་ཀྱི་ཡོད་དུས་འདིའི་འབྲེལ་པ་དེ་འདྲ་ཡོང་གི་ཡོད་པ་རེད། དེ་མ་གཏོགས་སྤྱིར་བཏང་སྟོན་མཁན་གྱི་ཀུན་རྫོབ་ཀྱི་བླ་མ་ལ་དད་པ་སྐྱེས་ནས་དོན་དམ་གྱི་བླ་མ་ལ་དད་པ་སྐྱེས་ཟེར་བ་དེ་ཡོང་གི་ཡོད་མ་རེད། དང་པོ་སེམས་ཀྱི་གནས་ལུགས་ཟེར་བ་དེ་བསམ་གྱིས་མི་ཁྱབ་པ་ཡིན་པ། དེ་འདྲ་བ་དེ་དངོས་གནས་དྲང་གནས་ཚེ་གཅིག་ལུས་གཅིག་ལ་སངས་རྒྱས་ཐུབ་པའི་ཐབས་ཟབ་མོ་དེ་ཚེ་གཅིག་ལུས་གཅིག་ལ་སངས་རྒྱས་ཐུབ་པའི་ཡོན་ཏན་རང་གི་སེམས་རྒྱུད་ལ་ཡོད་པ་ཤེས་ཡོང་དུས་དེ་ལ་གུས་པ་སྐྱེ་ཡོང་བ་རེད། དེ་ལ་གུས་པ་སྐྱེས་ནས་དེ་ཉམས་སུ་ལེན་འདོད་ཀྱི་སྤྲོ་བ། དེ་ཉམས་སུ་ལེན་འདོད་ཀྱི་དད་པ་དང་མོས་གུས་སླེབས་ཡོང་དུས་དེའི་སྟོབས་ཀྱིས་འདི་སྟོན་མཁན་གྱི་བླ་མ་དེ་ཡང་དེ་འདྲ་ཞིག་དགོས་ཀྱི་འདུག །དེ་སྟོན་མཁན་གྱི་བླ་མ་དེ་ལ་མཚན་ཉིད་འདི་འདྲ་ཞིག་དགོས་ཀྱི་འདུག །དེ་སྟོན་མཁན་གྱི་བླ་མ་དེ་ལ་ཡོན་ཏན་འདི་འདྲ་ཞིག་དགོས་ཀྱི་འདུག་བསམ་ནས་ཡོན་ཏན་དེ་ལྡན་གྱི་བླ་མ་དང་མཚན་ཉིད་དེ་ལྡན་གྱི་བླ་མ་ལ་རང་བཞིན་གྱིས་གུས་པ་ཡོང་གི་ཡོད་པ་རེད། དོན་དམ་པའི་ཡོན་ཏན་ལ་མ་གུས་ན་འདི་སྟོན་མཁན་གྱི་ཀུན་རྫོབ་ཀྱི་བླ་མ་ལ་གུས་པ་ཡོང་གི་མ་རེད། དེས་ན་མཚན་ཉིད་དེ་ལྡན་གྱི་བླ་མ་ལ་གུས་པར་བྱེད་པ་ལ། དང་པོ་དེ་འདྲ་པོའི་མཚན་ཉིད་དང་ཡོན་ཏན་དེ་ལ་རྒྱུ་མཚན་ཆ་ཚང་ཤེས་མ་ཐུབ་ནའང་དོན་ཡིད་ལ་བྱེད་པ་གཅིག་དགོས་ཀྱི་ཡོད་རེད། དོན་ཡིད་ལ་བྱེད་པ་དང་དེ་འདྲ་པོའི་དོན་ལ་གསལ་འདེབས་པ་གཅིག་དགོས་ཀྱི་ཡོད་རེད། དོན་ལ་གསལ་འདེབས་པ་དང་དོན་ཡིད་ལ་བྱེད་པའི་རྒྱུ་མཚན་ལ་བརྟེན་ནས་ཡོན་ཏན་དང་མཚན་ཉིད་དེ་ལྡན་གྱི་བླ་མ་ལ་གུས་པ་ཡོང་གི་ཡོད་རེད། དེས་ན་བླ་མ་ལ་གུས་པ།

དེ་ནས་བླ་མ་ལ་གུས་པ་སྐྱེས་ཡོང་དུས། དེ་འདྲའི་བླ་མ་དེས་རང་ལ་སྡུག་པོ་བཏང༌། བླ་མ་དེས་ཕྱག་འཇུག་གནང་བཀའ་བཀྱོན་གནང༌། དཀའ་ལས་དང་ལུས་སྲོག་ལ་ཐུབ་པའི་དཀའ་ལས་མང་པོ་སྤྲད་ནའང་སྡུག་བསྔལ་དེ་བཟོད་ཐུབ་ཀྱི་ཡོད་རེད། སྡུག་བསྔལ་དེ་ཆོག་མི་ཤེས་པ་ཡིན་པ་རེད། སྡུག་བསྔལ་དེ་དང་དུ་ལེན་འདོད་ཡོད་པ་རེད། སྡུག་བསྔལ་དེ་ལ་སྤྲོ་བ་མཐོང་གི་ཡོད་པ་རེད། སྡུག་བསྔལ་དེ་ལ་དོན་ཡོད་པར་ཤེས་ཡོང་དུས། སྡུག་བསྔལ་བཟོད་ལྡན་བློ་ལྡན་ནཱ་རོ་པ། །སྡུག་བསྔལ་བཟོད་པར་ལྡན་ཟེར་གྱི་ཡོད་རེད། སྤྱིར་བཏང་ངན་སོང་གི་སྡུག་བསྔལ་ལ་སོགས་པ་ལ་སྡུག་བསྔལ་བཟོད་པར་ལྡན་ནའང་སྡུག་བསྔལ་མ་བཟོད་རང་བཟོད་འཁྱེར་བ་རེད་མ་གཏོགས་སྡུག་བསྔལ་དོན་ལྡན་གང་ཡང་མ་རེད་པ། ཆོས་ཀྱི་ཆེད་དུ་དངོས་གནས་དྲང་གནས་ཕྱག་རྒྱ་ཆེན་པོའི་མན་ངག་ཚེ་གཅིག་ལུས་གཅིག་ལ་སངས་རྒྱས་ཐུབ་པའི་མན་ངག་འདི་ལྟ་བུ་གཅིག་ལ་དཀའ་ལས་བྱུང་ནའང་བྱུང་བསམ་ནས་དེ་ལྟ་བུའི་དཀའ་ལས་དེ་ལ་དོན་ཡོད་པར་ཤེས། དཀའ་ལས་དེ་ལ་ཕན་ཡོན་ཡོད་པར་ཤེས། དཀའ་ལས་དེ་ལ་མཚན་ཉིད་ཡོད་པར་ཤེས་ཡོང་དུས་དེ་ནས་སྡུག་བསྔལ་དེ་ལ་བཟོད་ཐུབ་ཀྱི་ཡོད་པ་རེད། སྡུག་བསྔལ་བཟོད་ལྡན་ཞེས་དེ་འདྲའི་སྡུག་བསྔལ་ཐམས་ཅད་བཟོད་དགོས་པའི་རྒྱུ་མཚན་དེ་ཡང་དང་པོ་དེ་ག་རེ་ལ་ཐུག་གི་འདུག །དོན་དམ་པའི་ཡོན་ཏན་དང་དོན་དམ་པའི་གསང་བ་བསམ་གྱིས་མི་ཁྱབ་པའི་ཡོན་ཏན་དེ་ལ་སྤྲོ་བ་ཡོད་པའི་རྒྱུ་མཚན་ལ་བརྟེན་ནས་འབྲེལ་བ་ཡོང་སྡོད་ཀྱི་འདུག །དེ་ལྟ་བུ་ལ་སྤྲོ་བ་ཡོད་པར་མ་ཤེས་ན་སྡུག་བསྔལ་བཟོད་ཐུབ་ཀྱི་མ་རེད། འོ་དེ་འདྲ་ཡིན་དུས་ཕྱི་མ་ཕྱི་མ་དེ་ཚོ་དེ་སྔ་མ་སྔ་མ་ལ་འབྲེལ་བསྡད་པ་རེད། སྡུག་བསྔལ་བཟོད་ལྡན་བློ་ལྡན་ནཱ་རོ་པ། །སྡུག་བསྔལ་བཟོད་ཐུབ་མཁན་དེ་སུ་རེད། བློ་ལྡན་ནཱ་རོ་པ་རེད། བློ་ལྡན་ཟེར་བའི་སྐབས་སུ་བློ་གྲོས་དང་ལྡན་པ། ལེགས་པ་དང་ཉེས་པ་སོ་སོར་ཕྱེད་ཐུབ་པའི་ཤེས་རབ་དང་ལྡན་པ།

སྐྱོན་དང་ཡོན་ཏན་སོ་སོར་ཕྱེད་ཐུབ་པའི་ཤེས་རབ་དང་ལྡན་པ། འཁོར་བ་འདི་རྒྱུ་གང་གིས་འཁོར་བ་ཡིན་པ་དང༌། འཁོར་བ་འདི་རྒྱུ་གང་གིས་གྲོལ་ཐུབ་ཀྱི་ཡོད་པའི་འཁྲུལ་གྲོལ་གྱི་ས་མཚམས་འདི་ཤེས་ཐུབ་མཁན་དེ་འདྲའི་བློ་དང་ལྡན་པའམ་དེ་འདྲའི་ཤེས་རབ་དང་ལྡན་མཁན་དེ་པཎ་ཆེན་ནཱ་རོ་པ་རེད། དེས་ན་ཁྱོད་སྐལ་པ་དང་ལྡན་པ་རེད། ཞེས་གསུངས་སོང༌། །སྐལ་ལྡན་ཁྱོད་ཀྱིས་བློ་ལ་འདི་ལྟར་བྱོས། །ཁྱོད་རང་གི་སེམས་ལ་དེ་ལྟ་བུར་ཞོག་གསུངས་པ་རེད། ནཱ་རོ་པའི་ཡོན་ཏན་ཡང་དཀའ་བ་སྤྱད་ཐུབ་པ་དང་བླ་མ་ལ་གུས་པ་ཡོད་པ་དང་སྡུག་བསྔལ་བཟོད་པ་དེ་ཙམ་མར་བཤད་བཞག་པ་འདྲ་པོ་མ་ཡིན་པ་དཀའ་བ་སྤྱད་དགོས་པའི་རྒྱུ་མཚན། བླ་མ་ལ་གུས་པ་ཟེར་དུས་བླ་མ་ལ་ག་འདྲ་བྱེད་ནས་གུས་པ་ཡོང་གི་ཡོད་པ། གུས་པ་དེ་འགོ་ག་འདྲ་ཚུགས་ཀྱི་ཡོད་པ། དེ་ལ་དོན་དམ་དང་ཀུན་རྫོབ་ཀྱི་རྣམ་གཞག་གཉིས་བཤད། དེ་འདྲ་པོ་ལ་སྡུག་བསྔལ་བཟོད་པ་དང༌། སྡུག་བསྔལ་བཟོད་དགོས་པའི་རྒྱུ་མཚན་དེ་ཡང་རྒྱུ་མཚན་སྔ་མ་སྔ་མ་ལ་བརྟེན་ནས་སྡུག་བསྔལ་བཟོད་ཀྱི་ཡོད་པ་རེད་འདུག །དེ་ལྟ་བུའི་ཡོན་ཏན་ཁྱད་པར་ཅན་ཡོད་བསྡད་པའི་པཎ་ཆེན་ནཱ་རོ་པ་ཁྱོད་བློ་ལ་འདི་ལྟ་བུ་བྱོས་ཤིག00000000 16711680 ད་གདམས་པ་དངོས་ལས་ཕྱག་རྒྱ་ཆེན་པོ་སྒྲ་རྟོག་གི་སྤྱོད་ཡུལ་ལས་འདས་པར་བསྟན་པ་ནི། 00000000 00000000 00000255 ཕྱག་རྒྱ་ཆེན་པོ་བསྟན་དུ་མེད་ཀྱིས་ཀྱང༌། ། དཔེར་ན་ནམ་མཁའ་གང་གིས་གང་ལ་བརྟེན། ། རང་སེམས་ཕྱག་རྒྱ་ཆེ་ལ་བརྟེན་ཡུལ་མེད། ། མ་བཅོས་གཉུག་མའི་ངང་དུ་གློད་ལ་ཞོག ། ༈ །༢། 00000000ཕྱག་རྒྱ་ཆེན་པོ་ཟེར་བ་དེ་སྤྲོས་པའི་མཐའ་ཐམས་ཅད་དང་བྲལ་བ་རེད། ནམ་མཁའ་མཐོང་ཞེས་སེམས་ཅན་ཚིག་ཏུ་རབ་བརྗོད་པ། །ནམ་མཁའ་ཇི་ལྟར་མཐོང་ཞེས་དོན་འདི་བརྟག་པར་གྱིས། །དེ་ལྟར་ཆོས་མཐོང་བ་ཡང་དེ་བཞིན་གཤེགས་པས་ཏེ། །མཐོང་བ་དཔེ་གཞན་གྱིས་ནི་བསྙད་པར་ནུས་མ་ཡིན། །ཞེས་གསུངས་པ་ནང་བཞིན་གྱི་ཕྱག་རྒྱ་ཆེན་པོ་ཟེར་བ་དེ་ལ་སྟོན་ཡག་གང་ཡང་ཡོད་མ་རེད།

བརྡ་ཡི་ཐོག་ནས་སྟོན་ཡག་ཡོད་མ་རེད། ཐབས་ཀྱི་སྒོ་ནས་སྟོན་ཡག་ཡོད་མ་རེད། མན་ངག་ཟེར་བའི་སྐབས་སུ་ང་རང་ཚོས་མན་ངག་སྟོན་གྱི་ཡོད་རེད་དེ། ཕྱག་རྒྱ་ཆེན་པོ་ཟེར་བ་དེ་དངོས་གནས་དེ་འདྲ་ཡོད་རེད་ད་ཟེར་ནས་བླ་མ་ག་ཚོད་གཅིག་ཐབས་མཁས་པ་ཡོད་ནའང་བསྟན་ཡག་ཡོད་མ་རེད། རྫོགས་པའི་སངས་རྒྱས་བཅོམ་ལྡན་འདས་ཀྱིས་ཀྱང་ཆོས་ཉིད་ཀྱི་གནས་ཚུལ་བསམ་གྱིས་མི་ཁྱབ་པ་དེ་ཚོ་ཡང་འདས་པའི་སངས་རྒྱས་ཐམས་ཅད་ཀྱིས་ཀྱང་མ་བསྟན། མ་འོངས་པའི་སངས་རྒྱས་ཐམས་ཅད་ཀྱིས་ཀྱང་བསྟན་པར་མི་འགྱུར། ད་ལྟའི་སངས་རྒྱས་བཅོམ་ལྡན་འདས་རྣམས་ཀྱིས་ཀྱང་མི་སྟོན་གསུངས་པ་རེད། ཡང་འདས་པའི་སངས་རྒྱས་ཐམས་ཅད་ཀྱིས་ཀྱང་མ་གཟིགས། མ་འོངས་པའི་སངས་རྒྱས་ཐམས་ཅད་ཀྱིས་ཡང་གཟིགས་པར་མི་འགྱུར། ད་ལྟའི་སངས་རྒྱས་ཐམས་ཅད་ཀྱིས་ཀྱང་མི་གཟིགས་གསུངས་པ་རེད། མ་གཟིགས་མི་གཟིགས་པའི་གཟིགས་པ་ཆེན་པོ་ཟེར་ནས་བཤད་འདུག་པ་དེ་དང་གཅིག་པ་རེད། ཕྱག་རྒྱ་ཆེན་པོ་ལ་བསྟན་ཡག་མེད་པ་རེད། དབུ་མ་འཇུག་པའི་ནང་ལ་ཡང༌། འོན་ཀྱང་ཁྱོད་ཀྱི་གསང་བ་འདི་ནི་བསྙད་བགྱི་མ་ལགས་སོ། །སྤྱིར་བཏང་གི་སྟོང་ཉིད་ཀྱི་རྣམ་གཞག་ཐམས་ཅད་དེ་ཆོས་ཐམས་ཅད་བདག་མེད་པ་ཡིན་པའི་རྒྱུ་མཚན་དེ་ཚོ་ཚང་མ་ཞིབ་ཕྲར་བཤད། དེའི་ཤུགས་ལ་གང་ཟག་གི་བདག་མེད་པ་ཡིན་པའི་རྒྱུ་མཚན་དེ་ཚོ་ཐམས་ཅད་ཞིབ་ཕྲར་བཤད། དེ་ནས་ཆོས་ཐམས་ཅད་སྟོང་པ་ཉིད་ཡིན་པ་ལ་བདག་མེད་པ་གཉིས་ཀྱི་སྟེང་ནས་ཆོས་ཐམས་ཅད་སྟོང་ཉིད་དུ་བསྒྲུབས་པ་རེད། འོན་ཀྱང་གསུངས་ཡོང་དུས་དཔལ་ལྡན་ཟླ་བ་གྲགས་པས། ཁྱོད་ཀྱི་གསང་བ་འདི་ནི་བསྙད་བགྱི་མ་ལགས་སོ། །ཟེར་གསང་བ་བསམ་གྱིས་མི་ཁྱབ་པའི་གནས་ཚུལ་འདི་བཤད་དགོས་ན་སྒྲ་ལས་འདས་བ། ཚིག་ལས་འདས་བ། དཔེ་ལས་འདས་པ། དོན་ལས་འདས་པ་ཡིན་པ་རེད། སྒྲ་ཚིག་དཔེ་དོན་ཐམས་ཅད་ལས་འདས་ཡོང་དུས་བཤད་མི་ཐུབ་པ་ཡིན་པ་རེད། རྒྱུད་བླ་མ་ལས། ཕྲ་ཕྱིར་ཐོས་པའི་ཡུལ་མིན་ཅིང༌། །དོན་དམ་ཕྱིར་ན་བསམ་པས་མིན། །ཆོས་ཉིད་ཟབ་ཕྱིར་འཇིག་རྟེན་པའི། །སྒོམ་པ་ལ་སོགས་ཡུལ་མ་ཡིན། །དེས་ན་ཤིན་ཏུ་ཕྲ་བ་ཡིན་པའི་ཕྱིར་ན་འཇིག་རྟེན་པའི་ཐོས་པའི་ཡུལ་མ་ཡིན་པ་དང༌།

ཤིན་ཏུ་དོན་དམ་པ་ཡིན་པའི་ཕྱིར་ན། འཇིག་རྟེན་པའི་བསམ་པའི་ཡུལ་ལས་འདས་པ། ཆོས་ཉིད་ཤིན་ཏུ་གསང་བ་བསམ་གྱིས་མི་ཁྱབ་པ་ཡིན་པ་དང་ཆོས་ཉིད་ཤིན་ཏུ་ཟབ་པ་ཡིན་པའི་རྒྱུ་མཚན་ལ་བརྟེན་ནས་འཇིག་རྟེན་པའི་སྒོམ་པའི་ཡུལ་མ་ཡིན་གསུངས་པ་རེད་འདུག །འོ་དེས་ན་ཕྱག་རྒྱ་ཆེན་པོ་བསྟན་དུ་མེད་ཟེར་བ་དེ་བསྟན་རྒྱུ་གཅིག་ཡོད་ནས་བསྟན་ཐུབ་ཀྱི་མི་འདུག་གསུངས་ཀྱི་ཡོད་མ་རེད། བསྟན་རྒྱུ་གཅིག་ཡོད་ནས་བསྟན་མ་ཐུབ་པ་ཡིན་ན་དཔེ་ཐབས་ཟད་ཀྱི་ལས་ཀ་རེད། དོན་དམ་པ་ཁོ་རང་ལ་བསྟན་རྒྱུ་མེད་པ་རེད། སྒྲ་ལས་འདས་པ་རེད། ཚིག་ལས་འདས་པ་རེད། དཔེ་ལས་འདས་པ་རེད། དེ་ལ་བརྟེན་ནས། སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན། །མ་སྐྱེས་མི་འགག་ནམ་མཁའི་ངོ་བོ་ཉིད། །དུས་རྒྱུན་ང་རང་ཚོས་གཅོད་འདོན་པའི་སྐབས་ལ་རྒྱལ་ཡུམ་གྱི་བསྟོད་པ་དེ་ལ་བརྟེན་ནས་ཡོང་གི་ཡོད་རེད། སྨྲ་བསམ་བརྗོད་མེད་ཟེར་བ་དེ་སྨྲ་རྒྱུ་ཞིག་ཡོད་ནས་སྨྲ་མ་ཐུབ་པ་མ་ཡིན་པ། བསམ་རྒྱུ་ཞིག་ཡོད་ནས་བསམ་མ་ཐུབ་པ་མ་ཡིན་པ། བརྗོད་རྒྱུ་ཞིག་ཡོད་ནས་བརྗོད་མ་ཐུབ་པ་དེ་འདྲ་རེད་མི་འདུག །སྨྲ་བ་ལས་འདས་པ་བསམ་པ་ལས་འདས་པ་བརྗོད་པ་ལས་འདས་པ་ཡིན་པའི་ཕྱིར་ན། སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན། །དེ་ལ་བརྟེན་ནས་འདིའི་སྐབས་ལ་ད་ལྟ་གོང་ལ་བཤད་བསྡད་པའི་ཕྱག་རྒྱ་ཆེན་པོ་ཟེར་བ་དེའང་མཐའ་བཞི་སྤྲོས་པ་བརྒྱད་དང་བྲལ་བ་རེད། ང་རང་ཚོ་འཇིག་རྟེན་པའི་བློའི་ཡུལ་དུ་གྱུར་ཐུབ་ཀྱི་མ་རེད། སྤྱོད་འཇུག་ལས་གསུངས་པ་ནང་བཞིན་གྱིས། དོན་དམ་བློ་ཡི་སྤྱོད་ཡུལ་མིན། །བློ་ནི་ཀུན་རྫོབ་ཡིན་པར་བརྗོད། །ཅེས་གསུངས་འདུག །དོན་དམ་པ་དེ་བློ་ཡི་སྤྱོད་ཡུལ་མ་རེད། ད་ལྟ་ང་རང་ཚོ་འཇིག་རྟེན་པའི་རྣམ་རྟོག་ཟེར་མཁན་དེ་འདྲ་ཞིག་ཡོད་རེད། ཉོན་མོངས་པ་ཆགས་སྡང་གི་གཞན་དབང་དུ་གྱུར་བསྡད་པའི་རྣམ་རྟོག་དེ་འདྲ་ཞིག་ཡོད་རེད། ལས་དང་ཉོན་མོངས་པའི་གཞན་དབང་དུ་གྱུར་བསྡད་པའི་རྣམ་རྟོག་དེ་འདྲ་ཞིག་ཡོད་རེད།

རང་ལ་རང་དབང་མེད་པའི་རྣམ་རྟོག་དེ་འདྲ་ཞིག་ཡོད་རེད། འཁོར་བར་འཇུག་པར་དུ་བྱེད་པའི་རྣམ་རྟོག་དེ་འདྲ་ཞིག་ཡོད་རེད། རྣམ་རྟོག་དེ་ལའང་རགས་པ་དང་ཕྲ་བ་ཡོད་རེད། རྣམ་རྟོག་རགས་པ་ངོས་ཟིན་ནའང་ཕན་གྱི་མ་རེད། ཤིན་ཏུ་ཕྲ་བ་ལྷན་སྐྱེས་ཀྱི་བདག་གི་འཛིན་པ་དེ་ཚོ་སྤང་ཐུབ་ཀྱི་མ་རེད། འོ་དེ་འདྲའི་དངོས་གནས་དྲང་གནས་ཀྱི་སྲིད་པའི་དྲྭ་བ་དེ་ལ་ཁམས་གསུམ་གྱི་ཕྲ་རྒྱས་མཐའ་དག་གི་ནང་ལ་ཚུད་བསྡད་པའི་ང་རང་ཚོའི་རྣམ་རྟོག་གི་དྲྭ་བ་དེ་འདྲ་གཅིག་གི་ནང་ལ་བསྡད་པའི་སྐབས་སུ་ཕྱག་རྒྱ་ཆེན་པོ་ཟེར་མཁན་དེ་ག་བ་མཐོང་ཐུབ་སྟེ། དངོས་གནས་དྲང་གནས་ཀྱི་སྐལ་པ་དང་དབང་པོ་དང་ཤེས་རབ་མཆོག་ཏུ་གྱུར་པའི་བྱང་ཆུབ་སེམས་དཔའ་ཐམས་ཅད་ལ་ཡང་ཕྱག་རྒྱ་ཆེན་པོ་བསྟན་དགོས་ན་བསྟན་ཡག་མེད་པ་རེད། གང་ཕྱིར་གཟུགས་ལ་དམུས་ལོང་བཞིན། །བྱིས་པས་དེ་སྔོན་མཐོང་མ་མྱོང༌། །བཙས་པའི་ཁྱིམ་ན་བུ་ཆུང་གིས། །ཉི་མའི་གཟུགས་བཞིན་འཕགས་པས་ཀྱང༌། །ཟེར་ནས་རྒྱུད་བླ་མའི་ནང་ལ་གསུངས་འདུག །བཙས་པའི་ཕྱིར་ན་བུ་ཆུང་གིས་མདང་སུམ་སྐྱེས་པའི་ཕྲུ་གུས་དེ་རིང་ཞོག་པའི་ཉི་མ་མཐོང་ཡོང་དུས་མིག་ལ་འོད་གཅིག་མ་གཏོགས་ཉི་མ་ལ་ངོས་འཛིན་བྱེད་མ་ཐུབ་པ་ནང་བཞིན་གྱིས་ས་ཐོབ་པའི་འཕགས་པ་རྣམས་ཀྱིས་ཀྱང༌། ཆོས་ཉིད་གསང་བ་བསམ་གྱིས་མི་ཁྱབ་པ་དེ་ཚོ་ཟུར་ཙམ་མཐོང་བ་མ་གཏོགས་གསལ་པོ་མཐོང་ཐུབ་ཀྱི་མ་རེད་གསུངས་འདུག །དེས་ན་ཕྱག་རྒྱ་ཆེན་པོ་ཟེར་མཁན་དེ་ལ་བསྟན་ཡག་མེད་པ་རེད། ཕྱག་རྒྱ་ཆེན་པོ་ཟེར་མཁན་དེ་དཔེ་ལས་འདས་པ་རེད། དེ་ལ་བརྟེན་ནས། ཏཻ་ལོ་ང་ལ་ཅི་ཡང་བསྟན་དུ་མེད། །རང་གིས་རང་ཉིད་མཐོང་ན་གྲོལ་བར་འགྱུར། །ཟེར་ནས་ནཱ་རོ་པ་ལ་མཆིལ་ལྷྭམ་བརྒྱབ་དགོས་པའི་རྒྱུ་མཚན་དེ་རེད་པ། བསྟན་ཡག་གང་ཡང་ཡོད་མ་རེད། ཚིག་མང་པོ་བཤད་པ་ཡིན་ན་ཚིག་ལ་མགོ་བོ་འཁོར་གྱི་རེད། དོན་མང་པོ་བཤད་བསྡད་པ་ཡིན་ན་དོན་ལ་མགོ་བོ་འཁོར་གྱི་རེད།

ཚིག་དོན་གཉིས་ལ་མགོ་བོ་འཁོར་སོང་ན། ཚིག་དོན་གཉིས་ལས་འདས་ཐུབ་ཀྱི་མ་རེད། ཕྱག་རྒྱ་ཆེན་པོ་བཤད་པ་དེ་རྗོད་བྱེད་ཀྱི་ཚིག་ལས་འདས་པ་རེད། བརྗོད་བྱའི་དོན་ལས་འདས་པ་རེད། ལྟ་བའི་ཡུལ་ལས་འདས་པ་རེད། སྤྲོས་པའི་ཡུལ་ལས་འདས་པ་རེད། སྒོམ་པའི་ཡུལ་ལས་འདས་པ་རེད། མཐར་ཐུག་ལ་གང་ཡང་ཡོད་མ་རེད། དེས་ན། ཕྱག་རྒྱ་ཆེན་པོ་བསྟན་དུ་མེད། །ཟེར་བའི་ཚིག་འདི་ལ་གོ་བ་ཆེན་པོ་འདུག །ཕྱག་རྒྱ་ཆེན་པོ་བསྟན་རྒྱུ་ཞིག་ཡོད་ནས་བསྟན་དུ་མེད་གསུངས་པ་མ་རེད། ཕྱག་རྒྱ་ཆེན་པོ་ཁོ་རང་དཔེ་ལས་འདས་པ་ཚིག་ལས་འདས་པ་དོན་ལས་འདས་པ་ཡིན་དུས་ཡོང་གི་ཡོད་མ་རེད། ད་ལྟ་རྒྱུད་བླ་མ་ནང་ལ། ངག་ཡུལ་མིན་ཕྱིར་དོན་དམ་གྱིས་བསྡུས་ཕྱིར། །རྟོག་གནས་མིན་ཕྱིར་དཔེ་ལས་འདས་པའི་ཕྱིར། །བླ་ན་མེད་ཕྱིར་སྲིད་ཞིས་མ་བསྡུས་ཕྱིར། །རྒྱལ་ཡུལ་འཕགས་རྣམས་ཀྱིས་ཀྱང་བསམ་མི་ཁྱབ། །རྒྱུ་མཚན་དྲུག་གི་ཐོག་ནས་གསུངས་ཀྱི་ཡོད་རེད། ངག་གི་ཡུལ་མ་ཡིན་པའི་ཕྱིར་ན། བསམ་གྱིས་མི་ཁྱབ་པ་ཡིན་པ། དོན་དམ་པའི་བདེན་པས་བསྡུས་པ་ཡིན་པའི་ཕྱིར་ན། བསམ་གྱིས་མི་ཁྱབ་པ་ཡིན་པ། ངག་ཡུལ་མིན་ཕྱིར་དོན་དམ་གྱིས་བསྡུས་ཕྱིར། །འཇིག་རྟེན་པའི་རྣམ་རྟོག་གི་གནས་མ་རེད། འཇིག་རྟེན་པའི་རྣམ་རྟོག་གི་ཡུལ་མ་རེད། འཇིག་རྟེན་པའི་རྣམ་རྟོག་གི་དྲྭ་བས་རྟོགས་ཐུབ་ཀྱི་མ་རེད། དེས་ན། རྟོག་གནས་མིན་ཕྱིར་དཔེ་ལས་འདས་པའི་ཕྱིར། ཟེར་ན། དཔེ་ཞིག་བཞག་དགོས་ནའང་དཔེ་ལས་འདས་པ་རེད། དཔེ་གང་གིས་ཀྱང་མཚོན་མི་ཐུབ་པ་རེད། བླ་ན་མེད་ཕྱིར་ཟེར་ན། ཡོན་ཏན་གྱི་མཆོག་དམ་པ་ཡིན་པ། ཡོན་ཏན་གྱི་མཐར་ཐུག་པ་ཡིན་པའི་ཕྱིར་ན་བླ་ན་མེད་པ། དེའི་གོང་ན་ཡོན་ཏན་གཞན་དང་དེའི་གོང་ན་མཚན་ཉིད་གཞན་དེའི་གོང་ན་ཐབས་གཞན་མེད་པ་དང༌། དེའི་གོང་ན་ལྟ་བ་དང་སྒོམ་པ་ལ་སོགས་པ་མེད་པ་ཡིན་དུས་བླ་ན་མེད་པ། བླ་ན་མེད་པའི་ཕྱིར་ན་བསམ་གྱིས་མི་ཁྱབ་པ། སྲིད་ཞིས་མ་བསྡུས་ཕྱིར།

སྲིད་པའི་སྐྱོན་གྱིས་བསྡུས་ཡོད་མ་རེད། མྱ་ངན་ལས་འདས་པའི་ཡོན་ཏན་གྱིས་ཀྱང་བསྡུས་ཡོད་མ་རེད། སྲིད་ཞི་གཉིས་ལས་འདས་པ་རེད། སྲིད་པ་ལས་ཀྱང་འདས་པ་མྱ་ངན་ལས་ཀྱང་འདས་པ་ཡིན་དུས། ངག་ཡུལ་མིན་ཕྱིར་དོན་དམ་གྱིས་བསྡུས་ཕྱིར། །རྟོག་གནས་མིན་ཕྱིར་དཔེ་ལས་འདས་པའི་ཕྱིར། །བླ་ན་མེད་ཕྱིར་སྲིད་ཞིས་མ་བསྡུས་ཕྱིར། །རྒྱལ་ཡུལ་འཕགས་རྣམས་ཀྱིས་ཀྱང་བསམ་མི་ཁྱབ། །གསུངས་འདུག །འཕགས་པ་རྣམས་ཀྱིས་ཀྱང་རྟོགས་ཐུབ་ཀྱི་མ་རེད་གསུངས་པ་རེད། འོ་དེས་ན་དེ་ག་ཙམ་གྱིས་ཙོག་ཙོག་གཅིག་བྱེད་ལག་པ་གཉིས་དེ་སྦྱར་ཤེས་པ་ཙམ་གྱིས་གང་ཡང་ཕན་གྱི་ཡོད་མ་རེད། བསྒོམ་གྱི་ཡོད་ཟེར་ནས་ཨུ་ཚུགས་བརྒྱབ་ནའང་ཕན་གྱི་མེད་པ་རེད། དེས་ན་གནད་འགག་ལ་བརྟེན་ནས་འགྲོ་དགོས་པ་དེ་གལ་ཆེན་པོ་རེད་འདུག །གནད་འགག་ཟེར་བ་དེ་གང་རེད། གནད་འགག་ཟེར་བ་དེ་བླ་མའི་མན་ངག་དང་འགྲོགས་ནས་འགྲོ་དགོས་ཀྱི་ཡོད་པ་རེད། ཤེས་རབ་ཆེ་བས་ཕན་གྱི་མ་རེད། བརྩོན་འགྲུས་ཆེ་བས་ཕན་གྱི་ཡོད་མ་རེད། ཤེས་རབ་ཆེ་བ་གཅིག་པུས་ཀྱང་རྟོགས་ཐུབ་ཀྱི་མི་འདུག །བརྩོན་འགྲུས་ཆེན་པོ་གཅིག་གིས་ཀྱང་ཕན་གྱི་མི་འདུག །ཤེས་རབ་དང་བརྩོན་འགྲུས་གཉིས་ཀྱི་སྟེང་ལ་དངོས་གནས་དྲང་གནས་ཀྱི་བླ་མའི་མན་ངག་གཅིག་དང་འགྲོགས་དགོས་ཀྱི་ཡོད་རེད། བླ་མའི་མན་ངག་ཟེར་ཡོང་དུས་བླ་མ་དེའང་སངས་རྒྱས་དངོས་སུ་མཐོང་བའི་བླ་མ་གཅིག་གི་མན་ངག་དགོས་ཀྱི་ཡོད་རེད་མ་གཏོགས། དེ་ག་ཙམ་བླ་མ་གཅིག་ལ་སོ་སོ་སྐྱེ་བོའི་འདུ་ཤེས་བཞག་ནས་ཕྱག་རྒྱ་ཆེན་པོའི་མན་ངག་ཞུ་དགོས་ན་རྟོགས་ཐུབ་ཡག་ཡོད་མ་རེད། དེས་ན་བླ་མ་བཟང་པོར་དངོས་སུ་མཐོང་བའི་མོས་གུས་ཀྱི་སྟེང་ནས་བླ་མས་མན་ངག་སྟོན་ཡོང་དུས་དེ་ནས་རྟོགས་ཐུབ་ཀྱི་ཡོད་རེད། བླ་མ་དེས་ཀྱང་རྟོགས་ཐུབ་ཡག་ཆ་ཚང་གསུངས་ཐུབ་ཡག་གང་ཡང་ཡོད་མ་རེད་དེ་ཡིན་ནའང་གང་དྲག་དྲག་བྱས་ནས་ཚིག་དང་རྗོད་བྱེད་དང་བརྗོད་བྱའི་སྟེང་ནས་འབྲེལ་ནས་མར་བཤད་ཡོང་དུས་རང་གིས་དེའི་སྟེང་ནས་བསྒོམ་པའི་ངེས་ཤེས་ཀྱི་སྟེང་ནས་བརྩོན་འགྲུས་བསྐྱེད་དགོས་ཀྱི་ཡོད་རེད།

བརྩོན་འགྲུས་བསྐྱེད་ཡོང་དུས་ག་རེ་བྱས་ནས་ངོ་ཤེས་ཐུབ་ཀྱི་རེད་ཟེར་ན། བསྟན་ཡག་མེད་པ་གཅིག་ལ་བསྒོམ་བརྒྱབ་ཡོང་དུས་ཡང་ངོ་ཤེས་འགྲོ་བ་དེ་ག་འདྲ་རེད་ཟེར་ན། ཕྱག་རྒྱ་ཆེན་པོའི་མན་ངག་དང་སེམས་ཀྱི་གནས་ལུགས་ཟེར་བ་དེ་དཔེ་དང་ཚིག་ལས་འདས་པ་རེད། ཡིན་ན་ཡང་སྒོམ་བརྒྱབ་ནས་ཤེས་རྒྱུ་ཡོད་པ་དེ་ཆོས་ཉིད་ཀྱི་རང་བཞིན་ཡིན་པ་རེད། གང་རེད་ཟེར་ན། དེ་འདྲའི་བསྟན་རྒྱུ་མེད་པའི་ཆོས་དེ་རང་གི་སེམས་རྒྱུད་དང་འབྲེལ་ཡོད་རེད། དེ་འདྲའི་བསྟན་རྒྱུ་མེད་པའི་ཆོས་དེ་རང་གི་སེམས་ལ་ཡེ་གདོད་མ་ནས་རང་ཆས་སུ་ཡོད་རེད། དེ་འདྲའི་བསྟན་རྒྱུ་མེད་པའི་ཕྱག་རྒྱ་ཆེན་པོའི་དོན་དག་དེ་རང་གི་སེམས་ལ་ཡེ་ནས་རང་ཆས་སུ་ཡོད་རེད། རང་ཇི་ཙམ་ཇི་ཙམ་ཉོན་མོངས་པའི་གཞན་དབང་དུ་གྱུར། རང་ཇི་ཙམ་ཇི་ཙམ་སྡུག་བསྔལ་གྱི་ཁོལ་པོར་གྱུར་ནའང་དེ་འདྲའི་སེམས་རྒྱུད་ལ་ཡོད་པའི་ཕྱག་རྒྱ་ཆེན་པོ་འདི་སྡུག་ཏུ་འགྲོ་ཡག་ཡོད་མ་རེད། རང་ཇི་ཙམ་ཇི་ཙམ་ཡོན་ཏན་ཡར་ལྡན་དུ་སོང་བས། རང་ཇི་ཙམ་ཇི་ཙམ་རྟོགས་པའི་ཡོན་ཏན་ཐམས་ཅད་གོང་འཕེལ་དུ་འགྲོ་ཡོང་དུས་ཕྱག་རྒྱ་ཆེན་པོ་དེའང་བཟང་དུ་བཟང་དུ་འགྲོ་ཡག་ཡོད་མ་རེད། དེས་ན་བཟང་དུ་སངས་རྒྱས་ཀྱིས་བཏང་མི་ཐུབ། ངན་དུ་སེམས་ཅན་གྱིས་ཀྱང་བཏང་མི་ཐུབ་པའི་ཆོས་ཉིད་ཀྱི་གནས་ལུགས་གྲ་མ་ཆག་པ་ཕྱག་རྒྱ་ཆེན་པོའི་སེམས་རྒྱུད་དེ་རང་ལ་ཡོད་པ་ཡིན་དུས་རང་ལ་ཡོད་བསྡད་པ་འདི་རང་གིས་མངོན་དུ་གྱུར་པ་རེད་མ་གཏོགས། བླ་མས་བརྡ་དང་མན་ངག་ལ་བརྟེན་ནས་གསར་པ་གཅིག་ཚུར་སྤྲད་ཡོང་རྒྱུ་མེད་པ་ཡིན་དུས། ཕྱག་རྒྱ་ཆེན་པོ་བསྟན་དུ་མེད་གསུངས་པ་རེད་འདུག །འོ་ད་འདི་ཞེ་དྲག་གིས་ཟབ་པོ་ཡོད་པ་རེད། ཕྱག་རྒྱ་ཆེན་པོ་བསྟན་དུ་མེད་ཀྱིས་ཀྱང༌། །ག་འདྲས་བྱས་ནས་བསྟན་དུ་མེད་པ་རེད་ཟེར་ནས་ལབ་ཡོང་ན། ད་ཡང་སོ་སོ་སྐྱེ་བོ་ལ་དཔེ་གཅིག་མ་ལབ་རང་ལབ་རེད་པ། དཔེ་ཡི་སྟེང་ནས་དོན་དེ་བསྟན་ན་མ་གཏོགས་ལམ་སང་རྡོག་རྡོག་གཅིག་ཤེས་ཡག་མེད་པ་རེད།

དེས་ན་དཔེ་གཅིག་བཞག་དགོས་ཀྱི་ཡོད་རེད། དཔེ་ལས་འདས་པ་རེད་དེ་ཡིན་ན་ཡང་དཔེ་དགོས་ཀྱི་ཡོད་རེད། དོན་ལ་དཔེ་ལས་འདས་པ་རེད་དེ་ཀུན་རྫོབ་ཏུ་དཔེ་གཅིག་དགོས་ཀྱི་ཡོད་རེད།

 00000000 དཔེར་ན་ནམ་མཁའ་གང་གིས་གང་ལ་བརྟེན། ། 00000000གསུངས་འདུག །ནམ་མཁའ་ཟེར་བ་དེ་ག་རེ་རེད། ངོ་བོ་སྟོང་པ་རེད་གང་ཡིན་ཞེ་ན་ནམ་མཁའི་རང་བཞིན་གང་ལའང་མ་བརྟེན་པ་ཡིན། ནམ་མཁའ་ཟེར་བ་དེ་རང་བཞིན་གསལ་བ་རེད། ནམ་མཁའ་ཟེར་བ་དེ་མཚན་ཉིད་འགག་པ་མེད་པ་རེད། ནམ་མཁའ་ཟེར་བ་དེ་དབྱིངས་ཀུན་ལ་ཁྱབ་པ་རེད། ནམ་མཁའ་ཟེར་བ་དེ་ང་ཚོ་ཐམས་ཅད་ལ་ཁྱབ་ཀྱི་འདུག །གཙང་མ་ལ་ཡང་ཁྱབ་ཡོད་རེད། བཙོག་པ་ལ་ཡང་ཁྱབ་ཡོད་རེད། མ་གཏོགས་ནམ་མཁའ་དེ་གསང་སྤྱོད་ལ་ཁྱབ་ཡོད་མ་རེད་ཟེར་ན་འགྲིག་གི་མི་འདུག །ནམ་མཁས་གསང་སྤྱོད་ལའང་ཁྱབ་ཡོད་རེད། ནམ་མཁའ་གཞལ་ཡས་ཁང་ལའང་ཁྱབ་ཡོད་རེད། ནམ་མཁས་སྲིད་ཞི་ལའང་ཁྱབ་ཡོད་རེད། ནམ་མཁའ་དེ་ས་ཆ་ག་བ་ཡིན་ནའང་ཁྱབ་པ་ནང་བཞིན་གྱིས་མདོར་ན་ཕྱག་རྒྱ་ཆེན་པོའི་གནས་ཚུལ་འདི་འཁོར་འདས་ཀྱི་ཆོས་ཐམས་ཅད་ལ་ཁྱབ་ཡོད་རེད་གསུངས་ཀྱི་ཡོད་རེད། ནམ་མཁས་འཇིག་རྟེན་གྱི་ཁམས་ཐམས་ཅད་ལ་ཁྱབ་པ་བཞིན་དུ་ཕྱག་རྒྱ་ཆེན་པོས་ཀྱང་འཁོར་འདས་ཀྱི་ཆོས་ཐམས་ཅད་ལ་ཁྱབ་བསྡད་ཡོད་རེད་མ་གཏོགས། སེམས་ཅན་ལས་དང་ཉོན་མོངས་པའི་གཞན་དབང་དུ་གྱུར་པ་ཐམས་ཅད་ལ་ཁྱབ་མེད། འཁོར་བའི་སྐྱོན་ཐམས་ཅད་ལས་གྲོལ་བསྡད་པའི་སངས་རྒྱས་ལ་ཁྱབ་བསྡད་ཡོད་རེད་ཟེར་ན་འགྲིག་གི་ཡོད་མ་རེད་པ། དེས་ན་འཁོར་འདས་ཀྱི་ཆོས་ཐམས་ཅད་ལ་ཁྱབ་ཡོད་པའི་ཕྱིར་ན་ནམ་མཁའི་རང་བཞིན། ནམ་མཁའ་དེ་མཚན་ཉིད་འགག་པ་མེད་པ་རེད། ང་ཚོ་ཕར་ཚུར་ག་བ་འགྲོ་ནའང་རེད་ལས་ཀ་བྱེད་ནའང་རེད་ནམ་མཁས་གོ་བཀག་གི་མི་འདུག །འགྲོ་སྡོད་ཀྱི་སྤྱོད་ལམ་བཟང་ངན་གྱི་སྤྱོད་ལམ་གང་ལ་ཡིན་ནའང་ཅ་ལག་ཡར་འདེགས་འཇོག་ལ་སོགས་པ་གང་བྱེད་ནའང་ནམ་མཁས་གོ་བཀག་གི་ཡོད་མ་རེད། ནམ་མཁའི་མཚན་ཉིད་ཁོ་རང་ཡང་གོ་འབྱེད་པ་རེད་པ། འདི་ནང་བཞིན་གྱི་ཕྱག་རྒྱ་ཆེན་པོའི་ཀློང་ལ་འཁོར་འདས་ཀྱི་རོལ་པ་སྣ་ཚོགས་ཤར་ཐུབ་པ། ཕྱག་རྒྱ་ཆེན་པོའི་ཀློང་ལ་མར་འཁོར་བའི་སྐྱོན་ཐམས་ཅད་ཀྱང་ཤར་ཆོག་པ།

ཕྱག་རྒྱ་ཆེན་པོའི་ཀློང་ལ་ཡར་མྱ་ངན་ལས་འདས་པའི་ཡོན་ཏན་ཐམས་ཅད་ཀྱང་ཤར་ཆོག་གི་ཡོད་རེད། འཁོར་འདས་ཀྱི་སྐྱོན་དང་ཡོན་ཏན་ཐམས་ཅད་བྱུང་ཡང་ཕྱག་རྒྱ་ཆེན་པོའི་ཀློང་ལས་བྱུང༌། འགགས་ཀྱང་ཕྱག་རྒྱ་ཆེན་པོའི་ཀློང་ལ་འགགས་པ་རེད་འདུག །དེས་ན་རྟོག་པའི་སྒྱུ་འཕྲུལ་ཐམས་ཅད་ཀྱང་གཙོ་བོ་དེ་ཕྱག་རྒྱ་ཆེན་པོའི་ཀློང་ལས་རང་བྱུང་བ་རེད་མ་གཏོགས་ཡོང་གི་ཡོད་མ་རེད། རྫོགས་པ་ཆེན་པོའི་སྐབས་ལ་ཡང་དེ་རང་བཤད་ཀྱི་ཡོད་རེད། ཆོས་ཉིད་ཀྱི་རྩལ་དང་རོལ་པ་ཟེར་བ་དེ་རང་བཤད་ཀྱི་ཡོད་རེད། དེས་ན་ཕྱག་རྒྱ་ཆེན་པོའི་སྨོན་ལམ་ནང་ལ། ཡོད་པ་མ་ཡིན་རྒྱལ་བས་ཀྱང་མ་གཟིགས། །ཟེར་བའི་ཚིག་འདི་དང་འདིའི་སྐབས་ནས་ཡོང་གི་འདུག །སེམས་ཀྱི་གནས་ལུགས་ཟེར་མཁན་དེ་ཡོད་རེད་པས་ཟེར་ན། ཡོད་མ་རེད་གསུངས་སོང༌། ཡོད་པ་མ་ཡིན། ཡོད་མ་རེད་ཟེར་བ་དེ་ག་རེ་རེད་སྤྱིར་བཏང་ཡོད་མ་རེད་གསུངས་ཀྱི་ཡོད་མ་རེད། ཡིན་ན་ཡང་འཇིག་རྟེན་པའི་བློ་ངོར་བསྟུན་ནས་ཡོད་རེད་ཟེར་ནས་བཤད་དགོས་ན་ཡོད་མ་རེད་གསུངས་པ་རེད་འདུག །ང་ཚོས་ཡོད་རེད་ཟེར་ན་རྡོག་རྡོག་འདྲ་པོ་གཅིག་ཡོད། སྤྱིར་བཏང་ཚང་མས་མཐོང་རྒྱུ་ཡོད་པ་གཅིག་ལ་གོ་ཡི་ཡོད་རེད་པ། དེ་འདྲ་ཡོད་མ་རེད་གསུངས་པ་རེད། རང་གི་སེམས་རྒྱུད་ཀྱི་ཉམས་ལེན་དང་སྒོམ་དང་འགྲོགས་ནས་ངོ་ཤེས་པ་མ་གཏོགས། ཕྱི་ལོག་ནས་བསྟན་རྒྱུ་མེད་པ་ཡིན་དུས། ཡོད་པ་མ་ཡིན་རྒྱལ་བས་ཀྱང་མ་གཟིགས། །གསུངས་འདུག །འོ་ན་མེད་པ་རེད་པས་ཟེར་ན་མ་རེད། མེད་པ་མ་ཡིན་འཁོར་འདས་ཀུན་གྱི་གཞི། །ཟེར་ནས་མར་འཁོར་བ་ལ་འཁོར་ཡག་དེ་ཡང་སེམས་ཀྱི་གནས་ལུགས་གཅིག་ཡོད་ནས་འཁོར་གྱི་ཡོད་རེད། དེ་མ་རྟོགས་ནས་འཁོར་གྱི་ཡོད་རེད་པ། ཡར་མྱ་ངན་ལས་འདས་པ་ཟེར་མཁན་དེ་ཡང་སེམས་ཀྱི་གནས་ལུགས་གཅིག་ཡོད་ནས་རྟོགས་ཀྱི་ཡོད་རེད། གང་རེད་ཟེར་ན་དེ་ངོ་ཤེས་ནས་གྲོལ་གྱི་ཡོད་རེད་པ། དེས་ན་སེམས་ཀྱི་གནས་ལུགས་ཕྱག་རྒྱ་ཆེན་པོ་འདི་ངོ་ཤེས་ནས་ཡར་ཐར་པ་ཐོབ་ཡག་ཡོད་པ་དང༌།

དེ་ངོ་མ་ཤེས་ནས་མར་འཁྲུལ་འགྲོ་ཡག་ཡོད་པ་དེ། འཁྲུལ་གྲོལ་གཉིས་ཀྱི་རྩ་བ་འདི་སེམས་ཀྱི་གནས་ཚུལ་རྟོགས་ཡོད་མེད་ལ་ཐུག་གི་འདུག །གང་ལ་སྲིད་དང་མྱ་ངན་འདས་འཕྲོ་བའི། འདོད་པའི་འབྲས་བུ་སྟེར་བར་བྱེད་པ་ཡི། ཡིད་བཞིན་ནོར་འདྲའི་སེམས་ལ་ཕྱག་འཚལ་ལོ། དོ་ཧ་ནང་ས་ར་ཧས་གསུངས་པ་ནང་བཞིན་རེད། དེ་ཡིན་དུས་ནམ་མཁའ་ནི་ངོ་བོ་སྟོང་པ་ཡིན་པ། དེ་ལ་བརྟེན་ནས་ཕྱག་རྒྱ་ཆེན་པོ་དེ་ཡང་རང་བཞིན་སྟོང་པ་ཉིད་རེད། ནམ་མཁའ་འདི་ནི་རང་བཞིན་གསལ་བ་རེད། ཉི་མ་དང་ཟླ་བ་ལ་སོགས་པའི་སྣང་བ་སྣ་ཚོགས་དེའང་ནམ་མཁའི་ནང་ལ་ཡོང་ཆོག་གི་འདུག །དེ་ནང་བཞིན་ཕྱག་རྒྱ་ཆེན་པོའི་ནང་ལ་ཡང་འཁོར་འདས་ཀྱི་ཆོས་ཐམས་ཅད་གསལ་ཆོག་གི་ཡོད་རེད། ནམ་མཁའི་མཚན་ཉིད་འགག་པ་མེད་པ་རེད། འདི་ནང་བཞིན་གྱི་ཕྱག་རྒྱ་ཆེན་པོའི་ཀློང་ལའང་མཚན་ཉིད་འགག་པ་ཡོད་མ་རེད། དེ་ནང་བཞིན་གྱི་ནམ་མཁའ་ཟེར་མཁན་དེ་དབྱིངས་ཀུན་ལ་ཁྱབ་པ་རེད། དེ་ནང་བཞིན་ཕྱག་རྒྱ་ཆེན་པོ་དེའང་འཁོར་འདས་ཀྱི་ཆོས་ཐམས་ཅད་ལ་ཁྱབ་བསྡད་པ་རེད། དེ་ཡིན་དུས་ས་ར་ཧས། ཕྱག་རྒྱ་ཆེན་པོ་སྐད་པ་དེ། །ནམ་མཁའི་རང་བཞིན་ལྟ་བ་འདྲ། །གསུངས་པ་རེད། ནམ་མཁའི་རང་བཞིན་ལྟ་བ་འདྲ་ཟེར་ན་ང་ཚོས་ནམ་མཁའ་ལ་ལྟ་བའི་སྐབས་སུ། ནམ་མཁའ་ལ་ལྟོས་དང་ཟེར་བའི་སྐབས་སུ་ནམ་མཁའ་ལ་བལྟ་ཚུལ་བྱེད་ཀྱི་ཡོད་རེད་དེ། ནམ་མཁའ་ངོ་མ་ལྟ་ཡག་མེད་པ། སྔོན་པོ་ནི་ཁ་དོག་རེད་མ་གཏོགས་ནམ་མཁའ་མ་རེད་པ། ནམ་མཁའ་བལྟ་ཡག་མི་འདུག །ནམ་མཁའ་མཐོང་ཞེས་སེམས་ཅན་ཚིག་ཏུ་རབ་བརྗོད་པ། །ནམ་མཁའ་ཇི་ལྟར་མཐོང་ཞེས་དོན་དུ་བརྟག་པར་གྱིས། །གསུངས་འདུག །ནམ་མཁའ་མཐོང་སོང་བས་ཟེར་ན་ངས་ནམ་མཁའ་མཐོང་སོང་ཟེར་གྱི་ཡོད་རེད། ནམ་མཁའ་ག་འདྲས་མཐོང་སོང༌། སྐར་མ་མཐོང་སོང་ཟེར་ན་ནི་སྐར་མ་ནི་ནམ་མཁའ་མ་རེད། ཉི་མ་དང་ཟླ་བ་ནམ་མཁའ་མ་རེད། སྤྲིན་པ་ནི་ནམ་མཁའ་མ་རེད། ད་ནམ་མཁའ་ག་བ་མཐོང་སོང༌། ཡིན་ན་ཡང་འཇིག་རྟེན་པའི་ཁ་སྐད་ལ་ནམ་མཁའ་མཐོང་སོང་ཟེར་ནས་ལབ་ཀྱི་ཡོད་རེད།

འདི་ལབ་ཆོག་གི་འདུག །ལབ་ཆོག་གི་ཡོད་རེད། དེ་ནང་བཞིན་བྱེད་ནས་ངས་སེམས་ཀྱི་གནས་ལུགས་མཐོང་སོང་ཟེར་ཡག་གཅིག་ལ་མཐོང་བ་མེད་པའི་དོན་གཅིག་ལ་མཐོང་བ་དམ་པ། སེམས་ཀྱི་གནས་ལུགས་ངོ་མ་ལ་མཐོང་རྒྱུ་ཡོད་མ་རེད། མ་མཐོང་བ་འདི་ཉིད་མཐོང་བ་དམ་པའི་མཆོག་ཡིན་གསུངས་པ་རེད། འདི་རེད་མ་གཏོགས་ངས་སེམས་ཀྱི་གནས་ལུགས་མཐོང་སོང་ཟེར་བའི་སྐབས་ལ་འོད་གསལ་པོ་ལིང་ལིང་ཡོད་པ་གཅིག་མཐོང་བ་དེ་ལ་སེམས་ཀྱི་གནས་ལུགས་མཐོང་ཟེར་གྱི་མ་རེད། དེ་མཐོང་བ་ཡིན་ན་དེ་ནི་སེམས་ཅན་ཐམས་ཅད་རང་བཞིན་གྱི་ལས་སླ་པོ་བྱེད་ནས་སངས་རྒྱས་འགྲོ་ས་རེད། མི་དྲན་དགུ་དྲན་དེ་མཐོང་བ་ཙམ་ཞིག་ལ་སེམས་ཀྱི་གནས་ལུགས་མཐོང་ཟེར་གྱི་ཡོད་མ་རེད། འོ་ན་རྣམ་རྟོག་བཀག་པ་ཙམ་གཅིག་གིས་སེམས་ཀྱི་གནས་ལུགས་སོང་ཟེར་ན་དེ་ཡང་མ་རེད། རྣམ་རྟོག་བཀག་པ་ཙམ་གཅིག་ཡིན་ན་ནི་ཅི་ཡང་མེད་པའི་གཟུགས་མེད་ཁམས་ལའང་ཡོད་རེད། དེས་ཕན་གྱི་མི་འདུག །རྣམ་རྟོག་བཀག་ཙམ་གྱིས་ཀྱང་ཕན་གྱི་མི་འདུག །འོ་ན་ག་རེ་རེད། ད་གནད་ཀ་གཅིག་ཡོད་པ་རེད། གནད་ཀ་དེ་ཡང་བླ་མ་དམ་པའི་མན་ངག་དམ་པ་དང་འགྲོགས་ནས་འགྲོ་དགོས་པ་ཡིན་དུས། དེ་འདྲའི་གནད་ཀ་ཡོད་བསྡད་པའི་སེམས་ཀྱི་གནས་ལུགས་དེ་བལྟས་ན་རྙེད་རྒྱུ་མེད་པ། རིག་པས་བཙལ་ན་རྙེད་མ་ཐུབ་པ། དེ་ག་ཙམ་སྒོམ་བརྒྱབ་བསྡད་པས་མཐོང་ཐུབ་ཡག་མེད་པ་དེ་འདྲའི་བརྒྱུད་པའི་བྱིན་རླབས་གཅིག་མེད་ན་འཇུག་ཐུབ་ཀྱི་མི་འདུག །ང་ཚོས་བརྒྱུད་པའི་བྱིན་རླབས་ཟེར་བ་དེ་འདི་རེད། ང་ཚོས་བྱིན་རླབས་གཅིག་གནང་རོགས་གནང༌། ང་ལ་བརྒྱུད་པའི་བྱིན་རླབས་གཅིག་གནང་རོགས་གནང༌། ང་ལ་ལུང་གནང་རོགས་གནང༌། ང་ལ་ཁྲིད་གཅིག་གནང་རོགས་གནང་ཟེར་ནས་ཞུ་དགོས་ཡག་དེ་རང་གིས་དོན་དག་ཤེས་བསྡད་པ་དང་རང་གི་གོ་བ་གཙོ་བོ་བཞག་གི་མི་འདུག །གཙོ་བོ་འདི་རྩ་བའི་བླ་མ་དང་དཔལ་ལྡན་བླ་མའི་བྱིན་རླབས་ཡོད་མེད་ལ་བརྟེན་ནས་ཕྱག་རྒྱ་ཆེན་པོའི་མན་ངག་རྟོགས་དགོས་ཀྱི་འདུག་ཟེར་བ་དེ་རེད།

གཞན་གྱིས་བརྗོད་མེད་ལྷན་ཅིག་སྐྱེས། །གང་དུ་ཡང་ནི་མི་རྙེད་དེ། །བླ་མས་དུས་ཐབས་བསྟན་པ་དང༌། །བདག་གི་བསོད་ནམས་ལས་ཤེས་བྱ། །གསུངས་པ་ནང་བཞིན་གྱིས་དེ་གལ་ཆེན་པོ་ཞིག་ཆགས་བསྡད་ཀྱི་ཡོད་རེད། ནམ་མཁའ་གང་གི་གང་ལ་བརྟེན། །ནམ་མཁའ་དེ་སུ་ལ་བརྟེན་པ་རེད། རྒྱུད་བླ་མ་ལས་གསུངས་པ་ནང་བཞིན་གྱིས། ས་ཆུ་མེ་རླུང་ལ་སོགས་པ་ཐམས་ཅད་ནམ་མཁའ་ལ་བརྟེན་གྱི་ཡོད་རེད་དེ། ནམ་མཁའ་ཁོ་རང་ས་ཆུ་མེ་རླུང་རྣམས་ལ་ཚུར་བརྟེན་གྱི་ཡོད་མ་རེད། ས་ཆུ་མེ་རླུང་ནམ་མཁའ་ལ་ཕར་བརྟེན་གྱི་རེད་པ། འོ་འདི་ནང་བཞིན་གྱིས། ནམ་མཁའ་གང་གིས་གང་ལ་བརྟེན། །ནམ་མཁའ་ལ་བསྟན་ཡག་ཡོད་མ་རེད། ཕྱག་རྒྱ་ཆེན་པོ་སྐད་པ་འདི། །ནམ་མཁའི་རང་བཞིན་བལྟ་བར་གྱིས། །གསུངས་པ་རེད། འོ་ན་ག་འདྲས་ཤིག་རེད་ཟེར་ན། རང་སེམས་ཕྱག་རྒྱ་ཆེ་ལ་བརྟེན་ཡུལ་མེད། །གསུངས་པ་རེད། སྒོམ་ཡང་ཕར་ལ་མི་བསྒོམ་ཞིང༌། ཡེངས་ཀྱང་ཚུར་ལ་མི་གཡེང་བར། །མ་བཅོས་གཉུག་མའི་ངང་ཉིད་དོ། །ཟེར་ནས་ས་ར་ཧས་གསུངས་ཡོད་རེད། འདི་ནང་བཞིན་བྱེད་ནས། སྒོམ་ཟེར་བའི་སྐབས་སུ་ཕར་བསྒོམ་བཞག་ཡག་གང་ཡང་ཡོད་མ་རེད། གཡེང་ཟེར་བའི་སྐབས་སུ་ལ། ཚུར་ལ་གཡེང་འགྲོ་ཡག་གང་ཡང་ཡོད་མ་རེད། སེམས་མ་བཅོས་པའི་སྟེང་དུ་ལྷོད་ཅིང་བཞག་པ་ཡིན་ན། རང་སེམས་ཕྱག་རྒྱ་ཆེན་པོ་ཟེར་ནས་གསུངས་པ་རེད་འདུག །རང་སེམས་ཕྱག་རྒྱ་ཆེན་པོ་ལ་བརྟེན་ཡུལ་མེད་ཟེར་བ་རེད། ཕྱག་རྒྱ་ཆེན་པོ་ལ་བརྟེན་ཡུལ་གང་ཡང་མེད་པ་རེད། མར་འཁོར་བ་ལ་བརྟེན་དགོས་ཀྱི་མ་རེད། ཡར་མྱང་འདས་ལ་བརྟེན་དགོས་ཡག་ཡོད་མ་རེད། བརྟེན་ཡག་གང་ཡང་ཡོད་མ་རེད། ས་ལ་བརྟེན་དགོས་ཀྱི་མ་རེད། ཁང་པ་ལ་བརྟེན་དགོས་ཀྱི་མ་རེད། རྣམ་རྟོག་བཟང་པོ་ལ་བརྟེན་དགོས་ཀྱི་མ་རེད་རྣམ་རྟོག་ངན་པ་ལ་བརྟེན་དགོས་ཡོད་ཀྱི་མ་རེད། དེས་ན་རང་སེམས་ཕྱག་རྒྱ་ཆེན་པོ་ཟེར་བ་དེ་མ་བཅོས་གཉུག་མའི་ངང་ལ་མཉམ་པར་གཞག་པ་དེ་ལ་ཕྱག་རྒྱ་ཆེན་པོ་ཟེར་ནས་ལབ་པ་རེད།

ཡེངས་མེད་སྒོམ་གྱི་དངོས་གཞིར་གསུངས་པ་བཞིན། གང་ཤར་རྟོག་པའི་ངོ་བོ་སོ་མ་དེ། །མ་བཅོས་དེ་ཀར་འཇོག་པའི་སྒོམ་ཆེན་ལ། །བསྒོམ་བྱ་བློ་དང་བྲལ་བར་བྱིན་གྱིས་རློབས། །གསུངས་འདུག །ཡེངས་པ་མེད་པ་ཟེར་ནས་འདུག །མ་གཡེང་བ་ཡིན་ན་ཡང་དྲན་པའི་བྱ་རས་ཟིན་བསྡད་པ། འོ་ན་ག་འདྲས་འདུག་ཟེར་ནས་ལབ་དགོས་ན། དཔེ་ལྐུགས་པས་བུ་རམ་ཟོས་པ་ནང་བཞིན་རེད། ལྐུགས་པས་བུ་རམ་ཟ་བའི་སྐབས་སུ་མངར་མོ་ཡོད་རེད། ཁོ་རང་ཁོ་རང་དཔེ་ཧ་ལས་ནས་ཟ་སྡོད་ཀྱི་ཡོད་རེད། ག་འདྲས་འདུག་ཟེར་ནས་དྲི་དང༌། ལག་པས་བརྡ་སྟོན་ན་ཨེ་དྲག །མིག་གིས་བརྡ་སྟོན་ན་ཨེ་དྲག །ཁས་བརྡ་སྟོན་ན་ཨེ་དྲག །ངོ་མ་སྟོན་ཡག་མི་འདུག་ཨ། ཡིན་ན་ཡང་ཁོས་བྲོ་བ་མྱོང་སྡོད་ཀྱི་ཡོད་རེད་པ། དེ་འདྲ་པོ་ཕྱག་རྒྱ་ཆེན་པོའི་མན་ངག་དེ་ཡང་འདི་འདྲ་པོ་རེད་གསུངས་པ་རེད། གང་ཤར་རྟོག་པའི་ངོ་བོ་སོ་མ་དེ། །མ་བཅོས་དེ་ལྟར་འཇོག་པའི་སྒོམ་ཆེན་ལ། སོ་མ་ཟེར་བ་དེ་མ་བཅོས་པ་རེད། ང་ཚོ་ངན་སོང་ལ་ཕྱིན་ཡོད་རེད། ངན་སོང་གི་སྡུག་བསྔལ་གྱིས་བཟོ་བཅོས་བཏང་ཡོད་མ་རེད། ཡར་ང་ཚོ་ཐར་པ་ལ་མང་པོ་ཕྱིན་ཡོད་རེད། ཐར་པའི་ཡོན་ཏན་གྱིས་ཀྱང་བསྒྱུར་བཅོས་བཏང་ཡོད་མ་རེད། སངས་རྒྱས་སངས་རྒྱས་པའི་གནས་སྐབས་ལ་ཡང་ད་ལྟའི་སེམས་ཅན་གྱི་རྒྱུད་ལ་ཡོད་བསྡད་ཡག་གི་ངོ་བོ་ག་རེ་ཡོད་བསྡད་པ་དེ་ག་རང་རེད་མ་གཏོགས་བཟང་དུ་འགྲོ་ཡག་ཡོད་མ་རེད། འོ་དེས་ན་སོ་མ་ཟེར་བ་འདི་རེད། མ་བཅོས་དེ་ཀར་འཇོག་པ་ཟེར་ན་དེ་ལྟར་བཟོ་བཅོས་བཏང་དགོས་ཀྱི་མེད་པ་རེད། ཡག་ཏུ་རེ་བ་དང་ངན་དུ་དྭོགས་པ། རྣམ་རྟོག་མི་ཡོང་བའི་རེ་བ། རྣམ་རྟོག་སླེབས་ཡོང་བསམ་པའི་དྭོགས་པ་སྟེ། རེ་དྭོགས་གཉིས་འཛིན་ཐམས་ཅད་དང་བྲལ་བའི་ངང་ལ་མཉམ་པར་བཞག་པ་དེ་ལ་རང་སེམས་ཕྱག་རྒྱ་ཆེན་པོ་བརྟེན་ཡུལ་མེད་གསུངས་པ་རེད་འདུག །རྣམ་རྟོག་ལ་དགག་སྒྲུབ་མ་བྱེད་པ་རེད། རྣམ་རྟོག་ལ་རྩོལ་སྒྲུབ་མ་བྱེད་པ། རྣམ་རྟོག་ལ་འབད་རྩོལ་མེད་པ།

རྣམ་རྟོག་སྐྱེ་ནའང་སྐྱེ་བཅུག །རྣམ་རྟོག་དེའི་ངོ་བོ་ལ་ཅོག་གིས་བཞག །ལྷོད་ཀྱིས་གློད། རང་བབས་སུ་མ་བཅོས་པར་མཉམ་པར་གཞག་ན་དེ་ལ་རང་སེམས་ཕྱག་རྒྱ་ཆེ་ལ་བརྟེན་ཡུལ་མེད་གསུངས་པ་རེད། 16711680 ད་མ་བཅོས་པའི་ངང་ལ་འཇོག་ཚུལ་ནི། 00000000 00000000 མ་བཅོས་གཉུག་མའི་ངང་དུ་གློད་ལ་ཞོག །གསུངས་འདུག །མ་བཅོས་གཉུག་མའི་ངང་དུ་གློད་ལ་ཞོག །གསུངས་པ་འདི་ཇི་སྐད་དུ། འཇུར་བུས་བཅིངས་པའི་རྣམ་རྟོག་འདི། །ལྷོད་ཀྱིས་གློད་ན་གྲོལ་བར་འགྱུར། །གསུངས་པ་ནང་བཞིན་གྱིས་ད་ལྟ་ང་རང་ཚོའི་རྣམ་པར་ཤེས་པ་ཚོགས་དྲུག་ལ་བརྟེན་ནས་འཇུག་ཤེས་དྲུག་ལ་འགྲོ་ཡོང་དུས་རྣམ་རྟོག་འདི་དཔེ་ལྕགས་ཀྱི་འཇུར་ནས་ཚུར་འཐེན་བསྡད་པ་ནང་བཞིན་གྱིས་དཀའ་ལས་ཡོད་རེད། རྣམ་རྟོག་གིས་བཅིངས་ནས། ད་ལྟ་བླ་མ་དམ་པའི་མན་ངག་ལ་བརྟེན་ནས་རང་གི་སེམས་དོན་ངོ་འཕྲོད་ཡོང་དུས་དེའི་སྟེང་ལ་མ་བཅོས་པར་བཞག་ཡོང་དུས་དེ་ནས་ཕྱག་རྒྱ་ཆེན་པོ་ངོ་འཕྲོད་ཡོང་དུས་ལྷོད་ཀྱིས་གློད་ཡོང་བ་རེད། རང་བཞིན་གྱིས་མར་འབོལ་ལེར་འགྲོ། བདེ་འབོལ་ལེར་འགྲོ། བག་ཡངས་སུ་འགྲོ། དེས་ན། མ་བཅོས་གཉུག་མའི་ངང་དུ་གློད་ལ་ཞོག །གློད་ཡོང་རྒྱུ་གང་ཡང་ཡོད་མ་རེད། འདི་སྐབས་ལ་གློད་རྒྱུ་ཞིག་ཡོད་ནས་གློད་གསུངས་པ་མ་རེད། གློད་ཟེར་བ་དེ་ད་ལྟ་བར་དུ་འཁོར་བ་ཐོག་མ་མེད་པ་ནས་ལས་དང་ཉོན་མོངས་པ་དང་རྣམ་རྟོག་གི་དྲྭ་བ་དེའི་ནང་དུ་བཅིང་བསྡད་པའི་སྐབས་སུ། རྣམ་རྟོག་གི་དྲྭ་བ་འདི་ནས་ཐར་གྱི་ཡོད་མ་རེད། ད་ལྟ་འདིའི་སྐབས་སུ་སྒོམ་བརྒྱབ་ཡོང་དུས་རྣམ་རྟོག་གི་ངོ་བོ་མཐོང་ཡོང་དུས་རྣམ་རྟོག་གློད་ཟེར་ནས་མིང་བཏགས་པ་རེད། གློད་ཟེར་མཁན་དེ་རྣམ་རྟོག་གི་ངོ་བོ་མཐོང་ཙམ་གཅིག་ལ་བཞག་དགོས་ཀྱི་རེད་མ་གཏོགས། རྣམ་རྟོག་སྤངས་ནས་རྣམ་རྟོག་མེད་པའི་གནས་ལ་གློད་ཟེར་བའི་སྐད་ཆ་མ་རེད། རྣམ་རྟོག་སྤང་ཡག་གང་ཡང་ཡོད་མ་རེད། ལྷག་པར་དུ་ཕྱག་རྒྱ་ཆེན་པོའི་མན་ངག་འདི་བླ་མེད་རྒྱུད་དང་འབྲེལ་བ་ཡོད་པ་ཡིན་དུས།

དང་དུ་བླང་ཡག་སྐད་ཆ་མ་གཏོགས་སྤངས་ཟེར་བའི་ཚིག་འདི་ཡོད་མ་རེད། འདིའི་སྐབས་སུ་གཙོ་བོ་ལམ་ཁྱེར་གྱི་ཐོག་ནས་འགྲོ་དགོས་ཀྱི་ཡོད་རེད། ལམ་དུ་བྱེད་དགོས་ཀྱི་ཡོད་རེད། སྣང་བ་ལམ་ཁྱེར། རྨི་ལམ་ལམ་ཁྱེར། འདི་ལ་བརྟེན་ནས་ད་ལྟ་ང་རང་ཚོའི་འཇམ་མགོན་བློ་གྲོས་མཐའ་ཡས་ཀྱིས། གཅོད་སྣང་བ་ལམ་ཁྱེར་ནང་ལ། མ་དམྱལ་བ་རྣམས་ལ་ཕྱག་འཚལ་ལོ། །མ་ཡི་དྭགས་རྣམས་ལ་ཕྱག་འཚལ་ལོ། །མ་དུད་འགྲོ་རྣམས་ལ་ཕྱག་འཚལ་ལོ། །མ་འདོད་ཆགས་རྣམས་ལ་ཕྱག་འཚལ་ལོ། །མ་ཞེ་སྡང་རྣམས་ལ་ཕྱག་འཚལ་ལོ། །མ་ཕྲག་དོག་རྣམས་ལ་ཕྱག་འཚལ་ལོ། །མ་གཏི་མུག་རྣམས་ལ་ཕྱག་འཚལ་ལོ། །མ་ངན་འགྲོ་རྣམས་ལ་ཕྱག་འཚལ་ལོ། །ཟེར་ནས་ཡོད་རེད། འདི་ཚོའི་དོན་ནི་མ་བཅོས་གཉུག་མའི་ངང་དུ་སླེབས་ཡོང་དུས་ཕྱག་འཚལ་དགོས་ཀྱི་ཡོད་རེད། དེ་མ་གཏོགས་དེ་ག་ཙ་འདོད་ཆགས་ལ་ཕྱག་འཚལ་ལོ་ཟེར་ན་ཁྱད་མཚར་པོ་རེད་པ། འདོད་ཆགས་སྤང་ཡག་རེད་མ་གཏོགས་ཕྱག་འཚལ་ཡག་མ་རེད། ཞེ་སྡང་སྤངས་ཡག་རེད་མ་གཏོགས་ཕྱག་འཚལ་ཡག་མ་རེད། ཡིན་ན་ཡང་འདོད་ཆགས་ཀྱི་ངོ་བོ་མཐོང༌། འདོད་ཆགས་ཀྱི་རང་བཞིན་མཐོང༌། འདོད་ཆགས་ཀྱི་མཚན་ཉིད་ཤེས། ཞེ་སྡང་གི་ངོ་བོ་མཐོང༌། ཞེ་སྡང་གི་རང་བཞིན་མཐོང༌། ཞེ་སྡང་གི་མཚན་ཉིད་ཤེས། འདོད་ཆགས་ཀྱི་ངོ་བོ་དེ་སོ་སོར་རྟོག་པའི་ཡེ་ཤེས། ཞེ་སྡང་གི་ངོ་བོ་དེ་མེ་ལོང་གི་ཡེ་ཤེས། ང་རྒྱལ་གྱི་ངོ་བོ་དེ་མཉམ་ཉིད་ཡེ་ཤེས་ཏེ་ཉོན་མོངས་པ་དུག་ལྔའི་ངོ་བོ་དེ་ཡེ་ཤེས་ལྔའི་ངོ་བོ་ཡིན་པ་ཤེས་ཡོང་དུས་དེ་ནས་ཡར་ཕྱག་འཚལ་ཡོང་གི་འདུག །དེ་ཡང་མན་ངག་མ་བཅོས་གཉུག་མའི་ངང་དུ་གློད་དེ་བཞག་ཐུབ་ཡག་གཅིག་དང་རང་སེམས་ཕྱག་རྒྱ་ཆེན་པོའི་ངོ་བོ་དེ་བླ་མའི་མན་ངག་དང་འགྲོགས་ནས་དེ་ལ་བཟོ་བཅོས་མེད་པར་མཉམ་པར་བཞག་ཐུབ་ཡག་གི་ཐབས་དང་མན་ངག་དམ་པ་གཅིག་དང་འགྲོགས་ནས་དེའི་སྟེང་དུ་ངོ་འཕྲོད་ནས་དེ་ནས་ཕྱག་འཚལ་དགོས་པ་རེད་མ་གཏོགས། ཁ་ནས་འདོད་ཆགས་ཟེར་མཁན་དེ་ངོ་བོ་སོར་རྟོག་ཡེ་ཤེས་རེད།

དེ་ལ་ཕྱག་འཚལ་ལོ་ཟེར་བ་ཙམ་གྱིས་ཕན་གྱི་ཡོད་མ་རེད། ཞེ་སྡང་གི་ངོ་བོ་དེ་མཉམ་ཉིད་ཡེ་ཤེས་རེད་ད་ཟེར་ནས་ཕྱག་འཚལ་དགོས་ཀྱི་རེད་ཟེར་བ་ཙམ་གྱིས་ཕན་གྱི་མ་རེད། གཅིག་བྱས་ན་ཞེ་སྡང་ཆེ་རུ་འགྲོ་ནའང་མི་ཤེས། དེས་ཕན་གྱི་མ་རེད་པ། དེས་ན་གནད་ཀ་དེ་བྱུང་ན་ཉམས་མྱོང་ལོས་དགོས། གལ་སྲིད་ཉམས་མྱོང་མེད་པ་ཡིན་ནའང་དེའི་དོན་ཡིད་ལ་བྱེད་པ་ཟེར་བ་དེ་ཞེ་དྲག་གལ་ཆེན་པོ་རེད། བཅོམ་ལྡན་འདས་ཀྱིས་མ་འོངས་པའི་ལྔ་བརྒྱ་ཐ་མའི་དུས་ལ་ཆོས་ཤེས་རབ་ཀྱི་ཕ་རོལ་ཏུ་ཕྱིན་པའི་དོན་འདི་ཚུལ་བཞིན་དུ་ཉམས་སུ་ལེན་ཐུབ་མཁན་གཅིག་བྱུང་ན་རབ་ཏུ་ལྟ་ཅི་སྟེ། དེ་ལྟར་མ་ཡིན་པ་ཆོས་ཤེས་རབ་ཀྱི་ཕ་རོལ་ཏུ་ཕྱིན་པ་དེ་ལ་ཐེ་ཚོམ་ཙམ་ཟ་བ་ཡིན་ན་འཁོར་བ་མཐའ་མེད་དུ་བྱས་པ་ཡིན་ཟེར་ནས་གསུངས་འདུག །དེ་འདྲའི་བསམ་གྱི་མི་ཁྱབ་པའི་ཡོན་ཏན་ཡོད་པ་རེད། ཤེས་རབ་ཀྱི་ཕ་རོལ་ཏུ་ཕྱིན་པ་ཟེར་བ་དེ་མདོའི་ཚིག་གཅིག་རེད། དོན་དག་ལ་སྔགས་ཀྱི་སྐབས་སུ་ག་རེ་བཤད་པ་རེད། ཡུམ་ཆེན་མོ་ཟེར་ནས་མིང་བཏགས་ཀྱི་འདུག །འདི་གཉིས་ཚོགས་ཡོང་བ་དེ་ལ་མདོ་སྔགས་མཚམས་སྦྱོར་གྱི་ལྟ་བ་ད་ལྟ་འདིའི་སྐབས་སུ་ཕྱག་རྒྱ་ཆེན་པོའི་ནང་བསྟན་གྱི་ཡོད་རེད། ལྷག་པར་དུ་དྭགས་པོ་རིན་པོ་ཆེས། ཕྱག་རྒྱ་ཆེན་པོ་འདི་མདོ་ལམ་ནས་བཤད་པའི་ཤེས་རབ་ཀྱི་ཕ་རོལ་ཏུ་ཕྱིན་པ་དང༌། སྔགས་ལུགས་ནས་བཤད་པའི་བདེ་བ་ཆེན་པོ་གཉིས་མཉམ་དུ་སྦྱོར་ཡོང་དུས་མདོ་སྔགས་མཚམས་སྦྱོར་གྱི་ལྟ་བ་མཐུན་མོང་མ་ཡིན་པའི་ཕྱག་རྒྱ་ཆེན་པོ་ཟེར་ནས་དམིགས་བསལ་གྱིས་གསུངས། རྗེ་བཙུན་ས་སྐྱ་པ་རྣམས་ལ་ཕྱག་རྒྱ་ཆེན་པོའི་མན་ངག་ཉམས་སུ་ལེན་ཡག་ལ་དབང་བཞིའི་རིམ་པ་སྔོན་དུ་མ་འགྲོ་ན། ཕྱག་རྒྱ་ཆེན་པོའི་རྟོགས་པ་སྐྱེ་མི་ཐུབ་པ་གཅིག་གི་ལམ་གཅིག་བཞག་ཡོད་རེད། དྭགས་པོ་རིན་པོ་ཆེ་ལ་དེ་མི་དགོས་པ་རེད། སྡིག་པོ་ཆེ་བཙན་ཐབས་སུ་སངས་རྒྱས་པའི་མན་ངག་དམ་པ་འདི་ཕྱག་རྒྱ་ཆེན་པོ་འདིའོ། །འདི་ནང་ལ་ཡོད།

ཡིན་གཅིག་མིན་གཉིས་དབང་བཞིའི་རིམ་པ་སྔོན་དུ་འགྲོ་ནས་དེའི་སྟེང་ལ་ཉམས་སུ་ལེན་དགོས་ཡག་གང་ཡང་ཡོད་མ་རེད། བླ་མ་དམ་པའི་ཐབས་དམ་པའི་མན་ངག་དང་འགྲོགས། བླ་མ་ཁོ་རང་ཡང་ཕྱག་རྒྱ་ཆེན་པོའི་ཉམས་ལེན་དང་ཉམས་མྱོང་ཡོད་མཁན་གཅིག་གིས་ཁྲིད་ཡོང་དུས་ཕར་ཕྱོགས་དེ་སྡིག་པོ་ཆེ་ཡིན་ནའང་བཙན་ཐབས་སུ་སངས་རྒྱས་པའི་ཐབས་ཟབ་མོ་འདི་ང་ཚོའི་ཕྱག་རྒྱ་ཆེན་པོ་ལ་ཡོད། ཁྱེད་རང་ཚོ་ས་སྐྱ་པ་ནང་བཞིན་བྱེད་ནས་དབང་བཞིའི་རིམ་པ་དང་བསྟུན་ནས་འགྲོ་དགོས་ཡག་མེད་གསུང་ཡག་གི་བརྒྱུད་པ་བཟང་པོ་དེ་འདྲ་གཅིག་ཀྱང་ཡོད་པ་ཡིན་དུས་གྲོལ་མ་གྲོལ་ཐེ་ཚོམ་མེད་པ་རེད་འདུག །མ་བཅོས་གཉུག་མའི་ངང་དུ་གློད་ལ་ཞོག །ཟེར་བ་དེ་འདི་རེད། 

00000000 00000255 བཅིངས་པ་གློད་ན་གྲོལ་བར་ཐེ་ཚོམ་མེད། ། 00000000 00000000དཔེར་ན་བཙོན་ཁང་ནང་ལ་མི་གཅིག་ལག་པ་བཅིངས་རྐང་པ་བཅིངས་ནས་གཟུགས་པོ་འགུལ་ཡག་མེད་པ་གཅིག་བཅིངས་བཞག་ཡོད་ན། བདུན་ཕྲག་གཉིས་ཙམ་མཚམས་ནས་ཁོ་ཐག་པ་དེ་ནས་ཕར་གྲོལ་ཡོད་ན་ཁོ་ལ་བདེ་བ་ཆེན་པོ་ཐོབ་ཀྱི་རེད་པ། ད་ང་བཙོན་ཁང་ནས་ཐར་སོང་ཁྲིམས་ཁང་ནང་ནས་ཐར་སོང་བསམ་ནས་སེམས་ལ་སྐྱིད་པོ་དང་བདེ་བ་ཡོང་གི་རེད་པ། འདི་ནང་བཞིན་བྱེད་ནས། བཅིངས་པ་གློད་ན་གྲོལ་བར་ཐེ་ཚོམ་མེད། །ཟེར་བ་དེ་གང་ཟག་ཐ་མལ་པ་མི་སྡིག་པོ་ཆེ་འདྲ་པོ་ཞིག་ཡིན་ནའང་ཕྱག་རྒྱ་ཆེན་པོའི་མཚན་ཉིད་འདི་ཉམས་སུ་ལེན་ན་ལྟ་ཅི་སྟེ། མཚན་ཉིད་ལ་གོ་བ་ཙམ་ཡོད་པ་ཡིན་ནའང་བདེ་བ་ཆེན་པོ་ཡོང་གི་རེད་གསུངས་ཀྱི་ཡོད་རེད། བཅིངས་པ་གློད་ན་གྲོལ་བར་ཐེ་ཚོམ་མེད། །གསུངས་འདུག །དངོས་གནས་དྲང་གནས་ཀྱི་ད་ལྟ་ང་རང་ཚོར་ལས་དང་ཉོན་མོངས་པའི་གཞན་དབང་གིས་བཅིངས། ཁམས་གསུམ་འཁོར་བ་འདི་ཡི་ནང་ལ་ལས་དང་ཉོན་མོངས་པའི་གཞན་དབང་དུ་གྱུར། །ལས་དང་ཉོན་མོངས་པའི་ལྕགས་སྒྲོག་གིས་བཅིངས་བཞག་པ་འདི་ལ། སྤྱིར་བཏང་གི་དོན་ཡིད་ལ་བྱེད་པ་ཙམ་ཞིག་གིས་དེ་ག་ཙམ་གྱི་ཕན་ཡོན་ཡོང་གི་ཡོད་ན། ང་ཚོས་ཚུལ་བཞིན་དུ་ཉམས་སུ་ལེན་ནས། ཐོས་པའི་ཤེས་རབ་བསྐྱེད། བསམ་པའི་ཤེས་རབ་བསྐྱེད། སྒོམ་བྱུང་གི་ཤེས་རབ་བསྐྱེད། དེའི་ནང་ནས་སྒོམ་བྱུང་གི་ཤེས་རབ་ལ་བརྟེན་ནས་བླ་མ་ལ་གསོལ་བ་ཕུར་ཚུགས་སུ་བཏབ། བླ་མ་ལ་ཡིད་ཆེས་དང་མོས་གུས་ལྷོད་ཡངས་སུ་མ་སོང་བ་དང༌། དེ་ནས་མོས་གུས་ལ་ཐང་ལྷོད་མེད་པ་གཅིག་བསྐྱེད་ཐུབ་པ་ཡིན་ན་དེ་ནས་གྲོལ་ཐུབ་ཀྱི་རེད་གསུངས་པ་རེད། འདི་སྐབས་སུ་གཙོ་བོ་འདི་ཕྱག་རྒྱ་ཆེན་པོའི་ཉམས་ལེན་སྐབས་སུ་རིགས་པ་གཅིག་པུ་ཡོད་པས་ཕན་གྱི་ཡོད་མ་རེད། ཐོས་པའི་ཤེས་རབ། བསམ་པའི་ཤེས་རབ། སྒོམ་པའི་ཤེས་རབ་ཆེ་བ་ཙམ་གྱིས་ཕན་གྱི་ཡོད་མ་རེད། འདི་སྐབས་སུ་ལ་མོས་གུས་དམ་པ་གཅིག་དགོས་ཀྱི་ཡོད་རེད།

མོས་གུས་སྒོམ་གྱི་མགོ་བོར་གསུངས་པ་བཞིན། །མན་ངག་གཏེར་སྒོ་འབྱེད་པའི་བླ་མ་ལ། །རྒྱུན་དུ་གསོལ་བ་འདེབས་པའི་སྒོམ་ཆེན་ལ། །བཅོས་མིན་མོས་གུས་སྐྱེ་བར་བྱིན་གྱིས་རློབས། །ཞེས་གསུངས་འདུག །མོས་གུས་དེ་སྒོམ་གྱི་མགོ་ནང་བཞིན་གསུངས་འདུག །དེས་ན་འདི་སྐབས་སུ་ཕྱག་རྒྱ་ཆེན་པོའི་དོན་དག་འདི་ཉམས་སུ་ལེན་ཡོང་དུས་སྲིད་པའི་དྲྭ་བ་བཅིངས་བཞག་པ་ཁམས་གསུམ་གྱི་སྲིད་པའི་རྩ་བ་ཕྲ་རྒྱས་དྲུག་གིས་བཅིངས་བཞག་པ་འདི་ད་ལྟའི་ཕྱག་རྒྱ་ཆེན་པོའི་མན་ངག་གི་ཉམས་ལེན་ཡིད་ལ་བྱེད་པ་དང༌། དེ་ནས་སྒོམ་རྒྱབ་པ་དང་ཚུལ་བཞིན་དུ་ཉམས་སུ་ལེན་པ་ལ་བརྟེན་ནས་གྲོལ་ཡོང་བ་རེད་གསུངས་པ་རེད། རང་གིས་བཅིངས་པ་དེ་རང་གིས་གྲོལ་བ་རེད་འདུག །དེ་མ་གཏོགས་བཅིངས་མཁན་ང་རང་བྱེད་དགྲོལ་མཁན་གཞན་དག་གཅིག་སླེབས་མ་དགོས་པ་རེད། སྦྲུལ་མདུད་ནམ་མཁའ་ལ་བོར་བ་ནང་བཞིན་དགོས་གསུངས་པ་རེད། སྦྲུལ་གྱི་མདུད་པ་འདི་སུས་བརྒྱབ་པ་རེད། ཁོ་རང་ཁོ་རང་བརྒྱབ་ཀྱི་ཡོད་རེད། སྦྲུལ་གྱི་མདུད་པ་བཤིག་ཡག་ལ་ང་རང་འགྲོ་དགོས་ཀྱི་མ་རེད་པ། སྦྲུལ་གྱི་མདུད་པ་ཁོ་རང་ཁོ་རང་བཤིག་ཐུབ་ཀྱི་ཡོད་རེད། དེས་ན་སྦྲུལ་མདུད་ནམ་མཁའ་ལ་བོར་བ་དེ་རང་གིས་རང་ལ་བཅིངས་ཀྱི་ཡོད་རེད། རང་གིས་རང་གྲོལ་དགོས་ཀྱི་ཡོད་རེད། སེམས་ཀྱི་གནས་ལུགས་འདི་རང་ལ་ཡོད་ནའང་ངོ་མ་ཤེས་པ་རེད། ཡོད་མ་མྱོང་བའི་རང་སྣང་ཡུལ་དུ་འཁྲུལ། མ་རིག་དབང་གིས་རང་རིག་བདག་ཏུ་འཁྲུལ། དེ་ནས་གཉིས་འཛིན་དབང་གིས་འཁོར་བ་ལ་བཅིང་ཡོང་བ་ཡིན་དུས་རང་གིས་རང་བཅིང་སོང་བ་རེད་མ་གཏོགས། སུ་གཅིག་གིས་ཀྱང་བཅིང་མེད་པ་རེད། དེས་ན་འོ་ན་སུས་གྲོལ་ཡོད་རེད། གྲོལ་ཡག་དེ་རང་གིས་གྲོལ་བ་རེད། འདི་ཡིན་ཞེས་པ་གང་གིས་མཚོན་པ་མེད། །འདི་མིན་ཞེས་བྱ་གང་གིས་བཀག་པ་མེད། །བློ་ལས་འདས་པའི་ཆོས་ཉིད་འདུས་མ་བྱས། །ཡང་དག་དོན་གྱི་མཐའ་ནི་ངེས་པར་ཤོག །གསུངས་པ་ནང་བཞིན་གྱིས་ཡོད་མེད་གཉིས་ཀྱི་མཚམས་ལས་འདས་པའི་བློ་འདས་གསང་བ་བསམ་གྱི་མི་ཁྱབ་པའི་ཡོན་ཏན་འདི་མཐོང་ཡོང་དུས་རང་གིས་རང་གྲོལ་བ་ལ་ཐེ་ཚོམ་མེད་གསུངས་འདུག

།ཕྱག་རྒྱ་ཆེན་པོའི་མན་ངག་འདི་ལ་གསོལ་བ་ཕུར་ཚུགས་སུ་བཏབ་ནས་སྙིང་ཁུངས་རུས་པའི་སྟེང་ནས་ཉམས་སུ་ལེན་ཐུབ་པ་ཡིན་ན། གྲོལ་མ་གྲོལ་ཐེ་ཚོམ་མེད་གསུངས་པ་རེད། སྔོན་ཡང་གྲོལ་བ་རེད་དེང་སང་མ་གྲོལ་བ་ཅི་ཡང་ཡོད་མ་རེད་གྲོལ་ཐུབ་ཀྱི་རེད།00000000 16711680 ད་བཅས་བཅོས་དང་བྲལ་བས་རང་སོར་བཞག་ཚུལ་ནི། 00000000 0000000000000255 དཔེར་ན་ནམ་མཁའི་དཀྱིལ་བལྟས་མཐོང་བ་འགག་པར་འགྱུར། ། 00000000ནམ་མཁའི་དཀྱིལ་ལ་བལྟ་སྡོད་པའི་སྐབས་སུ་དངོས་གནས་གཟུགས་སྒྲ་དྲི་རོ་རེག་བྱ་ལ་སོགས་པ་མཐོང་ཡག་གང་ཡང་ཡོད་མ་རེད། མཐོང་བ་འགག་འགྲོ་ཡི་རེད་པ། འཇིག་རྟེན་གྱི་ཁམས་ལ་ང་ཚོས་ནམ་མཁའ་ལ་བལྟ་ཟེར་བའི་སྐབས་སུ་ནམ་མཁའ་ལ་བལྟ་བསྡད་པ་རེད་མ་གཏོགས་དངོས་གནས་ནམ་མཁའ་ལ་བལྟ་ཡག་གང་ཡང་ཡོད་མ་རེད། མཐོང་བ་འགག་འགྲོ་ཡི་རེད་པ། མཐོང་ཟེར་བའི་སྐབས་སུ་ང་ཚོས་གཟུགས་འདྲ་པོ་གཅིག་མཐོང༌། གཅིག་གཟུགས་མཛེས་པོ་མཐོང༌། གཟུགས་མི་མཛེས་པ་མཐོང༌། དངོས་པོ་འདྲ་པོ་ལ་མཐོང་ཟེར་གྱི་ཡོད་རེད་པ། ནམ་མཁའི་དཀྱིལ་ལ་བལྟ་བའི་སྐབས་སུ་མཐོང་ཡོང་ཡག་གང་ཡང་མེད་པ་རེད། དེས་ན། ནམ་མཁའི་དཀྱིལ་བལྟས་མཐོང་བ་འགག་པར་འགྱུར། །སྤྲོས་པ་དང་བྲལ་བའི་མཚན་ཉིད་འདི་ནམ་མཁའ་ལ་དཔེ་བཞག་པ་རེད་པ། སྤྱིར་བཏང་ང་ཚོས་ནམ་མཁའ་ཟེར་ནས་བཞག་དགོས་ཡག་འདི་ག་རེ་རེད་ཟེར་ན། ང་ཚོ་འཇིག་རྟེན་གྱི་ཁམས་ལ་དཔེ་དྲག་ཤོས་ནམ་མཁའ་མ་གཏོགས་མེད་པ་རེད། སྤྲོས་པ་ཐམས་ཅད་དང་བྲལ་བ། མཐའ་ཐམས་ཅད་ལས་འདས་པ། མཚན་ཉིད་ཐམས་ཅད་ལས་འདས་པ། དཔེ་དང་དོན་གྱིས་མཚོན་མ་ཐུབ་པ་དེ་ནམ་མཁའ་མ་གཏོགས་གང་ཡང་མེད་པ་རེད། དེས་ན། ནམ་མཁའི་དཀྱིལ་བལྟས་མཐོང་བ་འགག་པར་འགྱུར། །ནམ་མཁའི་དཀྱིལ་ལ་བལྟ་ཡོང་དུས་ངས་འདི་མཐོང་སོང༌། ངས་འདི་རིག་སོང་ཟེར་ཡག་གང་ཡང་ཡོད་མ་རེད་པ། དེས་ན། ནམ་མཁའི་དཀྱིལ་བལྟས་མཐོང་བ་འགག་པར་འགྱུར། །སྤྲོས་པ་ཐམས་ཅད་དང་བྲལ་བ།

མཚན་ཉིད་ཐམས་ཅད་ལས་འདས་པ། བདེ་བ་དང་སྡུག་བསྔལ་ཐམས་ཅད་ལས་འདས་པ་ཡིན་པ་ཡིན་དུས། དཔེར་ན་ནམ་མཁའི་དཀྱིལ་བལྟས་མཐོང་བ་འགག་པར་འགྱུར། 0000000000000255 དེ་བཞིན་སེམས་ཀྱིས་སེམས་ལ་བལྟས་བྱས་ན། ། 00000000ཆོས་ཐམས་ཅད་ཀྱི་རྩ་བ་འདི་རང་གི་སེམས་ཉིད་ཀྱི་དབྱིངས། འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་ཀྱི་རྩ་བ་རང་གི་སེམས་ཉིད་ཀྱི་དབྱིངས་ཡིན་པར་གསུངས། དེ་ལ་བརྟེན་ནས་ས་ར་ཧས། སེམས་ཉིད་གཅིག་པུ་ཀུན་གྱི་ས་བོན་ཏེ། །གང་ལ་སྲིད་དང་མྱ་ངན་འདས་འཕྲོ་ཞིང༌། །འདོད་པའི་འབྲས་བུ་སྟེར་བར་མཛད་པ་ཡི། །ཡིད་བཞིན་ནོར་འདྲའི་སེམས་ལ་ཕྱག་འཚལ་ལོ། །གསུངས་པའི་སྐབས་སུ། སེམས་ཉིད་གཅིག་པུ་ཀུན་གྱི་ས་བོན་ཟེར་ཡག་དེ། ཀུན་གྱི་ས་བོན་ག་རེ་རེད། མར་འཁོར་བའི་སྐྱོན་ཐམས་ཅད་ཀྱང་སེམས་ཉིད་ལ་བརྟེན་ནས་ཡོང་གི་ཡོད། ཡར་མྱ་ངན་ལས་འདས་པའི་ཡོན་ཏན་ཐམས་ཅད་ཀྱང་རྩ་བ་སེམས་ཉིད་ལ་བརྟེན་ནས་ཡོང་གི་ཡོད། དེས་ན་སེམས་ཉིད་ཀྱི་ངོ་བོ་ཤེས་ན་མྱ་ངན་ལས་འདས་པ་ཐོབ་ཡག་དང༌། སེམས་ཉིད་ཀྱི་ངོ་བོ་མ་ཤེས་པ་ལ་བརྟེན་ནས་འཁོར་བ། འཁྲུལ་གྲོལ་གཉིས་ཀྱི་ས་མཚམས་འདི་སེམས་ཀྱི་རང་སོ་ཟིན་དང་མ་ཟིན་པ་ལ་ཐུག་སོང༌། ཕྱག་རྒྱ་ཆེན་པོའི་སྐབས་སུ་འདི་རང་རེད། འཁྲུལ་གྲོལ་གཉིས་ཀྱི་ས་མཚམས་ག་བ་བཞག་རེད་ཟེར་ན། སེམས་ཀྱི་རང་ངོ་ཤེས་ན་གྲོལ་བ་རེད་སེམས་ཀྱི་རང་ངོ་མ་ཤེས་ཡོང་དུས་འཁོར་བ་ཟེར་ནས་ལབ་པ་རེད། ཐག་རིང་པོ་ཞེ་དྲག་གང་ཡང་མེད་པ་རེད། སྐད་ཅིག་གཅིག་གིས་བྱེ་བྲག་ཕྱེད་འགྲོ་བ་རེད་པ། རྫོགས་ཆེན་སྐབས་ལ་ཕར་བལྟས་འཁོར་བ་ཚུར་བལྟས་མྱང་འདས་ཟེར་བ་འདི་རེད། ཕར་བལྟས་ན་འཁོར་བ་ཡིན། ཚུར་བལྟས་ན་མྱང་འདས་ཡིན། གསུངས་པ་རེད། ཕར་བལྟས་ན་ཟེར་ཡག་དེ་ག་རེ་རེད། རྣམ་པར་ཤེས་པའི་ཚོགས་དྲུག་འདི་ཡུལ་དྲུག་ལ་ཞེན་ཅིང་ཆགས་ན་འཁོར་བ་ཡིན་གསུངས་པ་རེད། ཚུར་བལྟས་མྱང་འདས་ཡིན་ཟེར་ཡག་དེ་འདི་འདྲའི་རྣམ་པར་ཤེས་པ་འཇུག་ཤེས་ཀྱི་ཚོགས་དྲུག་པོ་འདི་ཚུར་བསྡུས་ནས་སོ་སོ་རང་རིག་པའི་ཡེ་ཤེས་གཅིག་གི་ངོ་བོ་ལ་རྩལ་དུ་བལྟས་པ་ཡིན་ན་མྱང་འདས་རེད།

གསུངས་པ་རེད། འདི་ཚོ་ཕར་བལྟས་འཁོར་བ་ཚུར་བལྟས་མྱང་འདས་ཟེར་ཡག་འདི། སེམས་ཀྱི་རང་སོ་ཟིན་མ་ཟིན་གཉིས་ལ་འཁྲུལ་གྲོལ་གཉིས་ཀྱི་ས་མཚམས་བཞག་ཡོད་རེད། ཞེ་དྲག་འགྲེལ་བཤད་མང་པོ་གང་ཡང་མེད་པ་རེད། སྒྲ་ཆོས་ཅན། མི་རྟག་སྟེ། བྱས་པ་ཡིན་པའི་ཕྱིར། ཟེར་ནས་རྟགས་བཀོད་པ་འདི་འདྲ་འགྲོ་མ་དགོས་པ་རེད། འདི་འདྲ་འགྲོ་ནའང་ཕན་གྱི་ཡོད་མ་རེད། ལ་སྐོར་ལུང་སྐོར་བྱེད་བསྡད་པས་ཐག་རིང་དུ་འགྲོ་བ་རེད། གང་མཚམས་གཅིག་ནས་ཚིག་ལ་མགོ་བོ་འཁོར་དོན་གྱི་གོ་བ་བརླག་འགྲོ་ཡི་ཡོད་རེད། ལྕང་སྐྱ་རོལ་པའི་རྡོ་རྗེས། དེང་དུས་རང་རེའི་བློ་གསར་འགའ་ཞིག །སྣང་བ་ལིང་ལིང་འདི་རང་སར་བཞག་ནས། །དགག་རྒྱུ་རྭ་ཅན་ཞིག་འཚོལ་བར་འདུག་སྟེ། །ཨ་མ་རྒན་མོ་འདི་བྲོས་དྭོགས་འདུག་གོ། གསུངས་འདུག །དེང་དུས་རང་རེའི་བློ་གསར་འགའ་ཞིག་ཟེར་བ་དེ་རི་བོ་དགའ་ལྡན་པ་ཁོ་རང་ཚོའི་ནང་ལ་ཡང་སྣང་བ་ལིང་ལིང་འདི་རང་སར་བཞག །དཔེར་ན་དཀར་ཡོལ་འདི་རང་ས་ལ་བཞག་དགོས་ཀྱི་འདུག་ལབ་ཀྱི་ཡོད་རེད། ཡིན་ནའང་འོ་ན་སྟོང་པ་ཉིད་ཟེར་བ་འདི་ག་རེ་རེད། འདིའི་སྟེང་ལ་མེད་བསྡད་པའི་ཆོས་གཅིག་ཡོད་རེད། དགག་རྒྱུ་རྭ་ཅན་ཞིག་བདེན་སྟོང་ཟེར་བ་འདི་ཟུར་དུ་བྲིས་ནས་ཆོས་ཐམས་ཅད་བདེན་པས་སྟོང་པའི་སྟོང་ཉིད་གཅིག་དགོས་ཀྱི་རེད་མ་གཏོགས། སྣང་བ་འདི་ཁོ་རང་སྟོང་ཉིད་མ་རེད། འདི་ལ་རང་བཞིན་གྱིས་གྲུབ་པའི་སྟོང་པ་ཟེར་མཁན་གཅིག་དགོས་ཀྱི་ཡོད་རེད། སྟོང་ཉིད་འདི་ཟུར་དུ་ཕྱེད་ཡོང་བ་རེད། འདི་འདྲ་བྱེད་ཡོང་དུས་ཨ་མ་རྒན་མོ་འདི་བྲོས་དྭོགས་འདུག་གོ། །ཨ་མ་རྒན་མོ་འདི་ཟེར་ན་ག་རེ་རེད། ཡུམ་ཆེན་མོ་བརླག་འགྲོ་ཡི་འདུག་ཟེར་ནས་གསུངས་ཀྱི་ཡོད་རེད། ཡུམ་ཆེན་མོ་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ཐག་རིང་པོ་རེད་འགྲོ་ཡི་འདུག་གསུངས་པ་རེད། ཚིག་ལ་མགོ་བོ་འཁོར། སྤྲོས་པས་བཅིངས་པ་འདི་འདྲ་རེད་འགྲོ་བ་རེད། དེས་ན་སེམས་ཀྱིས་སེམས་ལ་བལྟ་ཟེར་ཡག་འདི་ང་ཚོས་ཀྱང་སེམས་ལ་བལྟ་ཟེར་བའི་སྐབས་སུ་མིག་གིས་མིག་ལ་བལྟ་བ་འདྲ་པོ་ཞིག་དགོས་གསུངས་འདུག

།ཕྱག་ཆེན་ངེས་དོན་རྒྱ་མཚོའི་ནང་ལ། མིག་གིས་མིག་ལ་བལྟ་ཟེར་དུས་མིག་གིས་མིག་ལ་ག་འདྲ་བལྟ་དགོས་རེད། ང་རང་གི་མིག་གིས་ང་རང་གི་མིག་ལ་བལྟ་ཡག་ཡོད་མ་རེད་དེ་ཡིན་ནའང་བལྟ་བ་འདྲ་པོ་གཅིག་གིས་བལྟ་དགོས་ཀྱི་ཡོད་རེད། ཞེ་དྲག་གིས་ཨུ་ཚུགས་བརྒྱབ་ན་ཡག་པོ་ཡོད་མ་རེད། མིག་གིས་མིག་ལ་བལྟ་ཡག་ཡོད་རེད་པས་ཡོད་མ་རེད། འོ་འདི་འདྲ་པོ་བྱས་ནས་བལྟ་དགོས་ཀྱི་རེད་གསུངས་པ་རེད། འདིས་དོན་དག་ག་རེ་བསྟན་གྱི་ཡོད་རེད་ཟེར་ན། སེམས་ཀྱི་སེམས་ལ་བལྟ་ཟེར་ཡོང་དུས་ད་ངས་སེམས་ལ་བལྟ་ཡི་ཡིན་ཟེར་ནས་ཙོག་ཙོག་འདྲ་པོ་བྱས་ནས་བསྡད་ནས་མིག་བཙུམ་ནས་བལྟ་དུས་གཅིག་མཐོང་རྒྱུ་ཡོད་ན་བསམ་བསམ་འདྲ་པོ་ཞིག་འདི་མཐོང་རྒྱུ་གང་ཡང་ཡོད་མ་རེད། མཐོང་རྒྱུ་ཡོད་ན་ཚང་མས་མཐོང་བསྡད་ཀྱི་རེད་པ། མཐོང་ཡག་གང་ཡང་ཡོད་མ་རེད། མཐོང་ཡག་མེད་པ་ཞིག་དགོས་ཀྱི་ཡོད་རེད། མཐོང་བ་མེད་པ་མཐོང་བ་དམ་པ་འདི་ནི་མཆོག་གོ། །འདི་ནི་ཡོན་ཏན་གྱི་མཆོག་ཡིན་གསུངས་པ་རེད། བལྟ་ཡག་མེད་པ་རེད་སེམས་ཀྱིས་སེམས་ལ་ལྟོས། སེམས་ཀྱིས་སེམས་ལ་བལྟ་བྱ་ལྟ་བྱེད་མེད་པའི་ཚུལ་གྱིས་བལྟ་དགོས་ཀྱི་ཡོད་རེད་འདུག །བལྟ་བྱའི་ཡུལ་ལས་འདས་པ། ལྟ་བྱེད་ཀྱི་སེམས་ལས་འདས་པ། བལྟ་བྱ་ལྟ་བྱེད་ཀྱི་སྤྲོས་པ་ཐམས་ཅད་ལས་འདས་པའི་ངོ་བོ་ལ་མ་བཅོས་པ་མཉམ་པར་བཞག་ན་དེ་ལ་སེམས་ལ་བལྟ་ཟེར་ནས་ལབ་པ་རེད། སེམས་ལ་བལྟ་ཟེར་ཡག་འདི་བལྟ་བྱའི་ཡུལ་ལས་འདས་པ་ལྟ་བྱེད་ཀྱི་སེམས་ལས་འདས་པ་སྤྲོས་པ་ཐམས་ཅད་དང་བྲལ་བའི་གནས་ལུགས་ཀྱི་སྟེང་ལ་མ་བཅོས་པར་དྲན་ཤེས་ཟིན་པའི་སྟེང་ནས་དྲན་པས་བྱ་ར་བྱེད་ནས་མ་ཡེང་པ་ཙམ་ཞིག་གིས་ལྷོད་ཀྱིས་གློད་ལ་མཉམ་པར་བཞག་ན། འདི་ལ་སེམས་ཀྱིས་མཐོང་ཟེར་ནས་ལབ་པ་རེད། འདི་མ་གཏོགས་དངོས་གནས་དྲང་གནས་སེམས་ཟེར་ཡག་འདི་གསལ་རིག་རིག་གཅིག་ཡོད། འདི་ལ་བལྟ་མཁན་གཅིག་ཡོད་ནས་སེམས་ལ་བལྟ་ཟེར་བ་འདི་ཡོང་གི་ཡོད་མ་རེད།

00000000 00000255 རྣམ་རྟོག་ཚོགས་འགག་བླ་མེད་བྱང་ཆུབ་ཐོབ། །༣། 00000000རྣམ་རྟོག་ཚོགས་ཐམས་ཅད་འགག་དེ་ནས་སེམས་ཀྱི་སེམས་ལ་བལྟ་ན་ག་རེ་ཕན་གྱི་རེད། སེམས་ཀྱི་སེམས་ལ་བལྟ་ན་སེམས་ཀྱི་ངོ་བོ་མཐོང་གི་རེད། སེམས་ལ་བལྟ་ཟེར་བའི་སྐབས་སུ་ལ་ང་རང་ཚོས་བལྟ་རྒྱུ་ཡུལ་ཞིག་ཡོད་དེ་ལ་བལྟ་མཁན་གྱི་སེམས་ཞིག་ཡོད་ནས་བལྟ་བའི་སྐད་ཆ་མ་རེད། རང་གི་སེམས་ཉིད་མཐོང༌། རྣམ་རྟོག་ཚོགས་འགག་བླ་མེད་བྱང་ཆུབ་ཐོབ། །སེམས་ཀྱིས་སེམས་ལ་བལྟ་ན། རྣམ་རྟོག་གི་ཚོགས་ཐམས་ཅད་འགག་འགྲོ་ཡི་རེད། རྣམ་རྟོག་གི་ཚོགས་ཐམས་ཅད་འགག་ཟེར་བའི་སྐབས་སུ་སེམས་ལ་བལྟ་ནས་འགག་སོང་ཟེར་བའི་སྐད་ཆ་མ་རེད། རྣམ་རྟོག་གི་ཚོགས་ཐམས་ཅད་རང་ཞི་ནས་འགྲོ་ཡི་རེད་གསུངས་པ་རེད། དཔེར་ན་མེ་ཆེན་པོ་ཞིག་འབར་ཡོད་ན་ཤིང་དེ་ཟད་འགྲོ་བའི་སྐབས་སུ་མེ་དེ་རང་བཞིན་གྱིས་ཤི་འགྲོ་ཡི་རེད་པ། མེ་འདི་ཤིང་ཇི་ཙམ་སྣོན་པ་བརྒྱབ་ན་ཤིང་ཇི་ཙམ་མང་ན་མེ་ཡང་དེ་ཙམ་ཆེ་རུ་འགྲོ་བ་ནང་བཞིན་གྱི་སེམས་ལ་རྣམ་རྟོག་གི་འདུ་འཕྲོ་མང་པོ་ཞིག་སླེབས་ཡོང་དུས་རྣམ་རྟོག་གི་རྗེས་སུ་འབྲང་ནས་རྣམ་རྟོག་སྣོན་མ་མང་པོ་བརྒྱབ་པ་ཡིན་ན་རྣམ་རྟོག་མང་འགྲོ་ཡི་རེད་པ། དེས་ན་རྣམ་རྟོག་གི་སྣོན་མ་མ་བརྒྱབ་ནས་རྣམ་རྟོག་གཅིག་ཤར་ནའང་ཤར་དུ་བཅུག །ཡིན་ནའང་རྣམ་རྟོག་དེ་ལ་བཟོ་བཅོས་མ་བཏང༌། རྣམ་རྟོག་དེ་ལ་དགག་སྒྲུབ་མ་བྱེད། རྣམ་རྟོག་དེ་རང་སོར་བཞག་བཞག་ན། དེ་ནས་རྣམ་རྟོག་གི་ཚོགས་དེ་ཇེ་ཉུང་ཇེ་ཉུང་དུ་འགྲོ་བ་རེད། ནམ་ཞིག་ལ་གཉེན་པོའི་སྟོབས་དམ་པས་ཟིན་ཡོང་དུས་སྟོབས་དམ་པ་ཞིག་སླེབས་ཡོང་དུས་རྣམ་རྟོག་ག་ཚོད་མང་ནའང་དེ་ཙམ་གྱིས་རྣལ་འབྱོར་པའི་རྟོགས་པའི་བོགས་འདོན་ཆགས། ཕྱག་རྒྱ་ཆེན་པོའི་སེམས་ཀྱི་གནས་ལུགས་ཀྱི་གྲོགས་ཆགས། རྣམ་རྟོག་ག་ཚོད་མང་བ་དེ་ཙམ་གྱིས་ཕྱག་རྒྱ་ཆེན་པོ་དེ་འདྲའི་རྣལ་འབྱོར་པ་དེ་ལ་ཉམས་གོང་འཕེལ་དུ་འགྲོ།

རྟོགས་པ་གོང་འཕེལ་དུ་འགྲོ་ཐུབ་ཡག་དེ་ཡོང་གི་ཡོད་རེད། ནགས་ལ་ཇི་ཙམ་མེ་ཆེན་པོ་ཡོད་ན་རླུང་ཇི་ཙམ་ཆེན་པོ་ཡོད་པ་དེ་ཙམ་གྱིས་རླུང་འདི་གྲོགས་ཆགས་ཡོང་གི་ཡོད་རེད་པ། འདི་ནང་བཞིན་སྣང་བ་ལམ་དུ་འཁྱེར་བསྡད་པའི་རྣལ་འབྱོར་པ་ལ་རྟོག་པ་བཙན་ས་ཟིན་ཐུབ་པའི་རྣལ་འབྱོར་པ་ལ་ཇི་ཙམ་རྣམ་རྟོག་མང་ན་དེ་ཙམ་གྱི་རྟོགས་པའི་བོགས་འདོན་ཆགས་ཐུབ་པ་རེད། འདི་སྐབས་སུ་རྣམ་རྟོག་གི་ཚོགས་འགག་ཟེར་བ་འདི་ག་རེ་རེད། རྣམ་རྟོག་གི་ཚོགས་འགག་ཟེར་བ་འདི་རྣམ་རྟོག་གི་ཚོགས་རང་ཞི་རུ་འགྲོ་ཡི་རེད་གསུངས་པ་རེད། ཚིག་འདི་ལ་གོ་དགོས་ཀྱི་འདུག །རྣམ་རྟོག་རང་ཞིར་སོང་བ་ཟེར་བ་འདི་ག་རེ་རེད། རྣམ་རྟོག་གི་ཚོགས་ཐམས་ཅད་རང་བཞིན་གྱིས་ཞི་སོང་བ་རེད། རྣམ་རྟོག་བཀག་མ་དགོས་པ་རེད། རྣམ་རྟོག་བཀག་ཐུབ་ཀྱི་མ་རེད། དེས་ན་རྣམ་རྟོག་བཀག་ཟེར་ནས་རྣམ་རྟོག་ཚོགས་འགག་ཟེར་ཡོང་དུས་རྣམ་རྟོག་བཀག་ཡག་མེད་པ་རེད། བྲག་སྐྱ་རྡོ་རྗེ་རྫོང་གི་སྐོར་ཚོ་སྔ་མའི་སྐབས་ཀུ་ཐང་གི་སྔགས་པ་ཞིག་ལ་རྗེ་བཙུན་མི་ལས་གསུངས་པ་ནང་བཞིན་གྱིས། ཡིད་འགྱུ་བྱེད་འདི་ལྕགས་ཀྱི་པར་བུར་བཅུག་ཀྱང་མི་ཐུབ་པ་ཞིག་གདའ་སྟེ། །དེ་ལ་དྲན་པ་རང་སྟོང་དུ་ཤེས་པའི་ཇོ་བོ་རྣལ་འབྱོར་པ་འདྲ་ཡོད་དེ། །ང་རང་ཚོའི་རྣམ་རྟོག་འདི་ལྕགས་ཀྱི་པར་བུར་གཅིག་ནང་ལ་བླུགས། རླུང་ཅུང་ཟད་གཅིག་ཀྱང་ཐར་ས་མེད་པ་དེའི་ནང་ལ་བཞག །རྣམ་རྟོག་འདི་དེའི་ནང་ལ་བཅུག་ཚར་བ་བྱས། ད་ཕྱི་ལོག་ལ་མདའ་དང་མདུང་དང་གྲི་དང་མེ་མདའ་ལ་སོགས་པ་བཟུང་བསྡད་མཁན་དེ་འདྲ་སྟོང་ཕྲག་སྟོང་ཕྲག་གིས་བསྲུང་ནས་བསྡད་པ་ཡིན་ནའང་རྣམ་རྟོག་བཀག་ཐུབ་ཀྱི་མ་རེད་གསུངས་པ་རེད། དེས་བཀག་ཐུབ་ཀྱི་མ་རེད་པ། ཁྱོད་རྣམ་རྟོག་སྐྱེ་ཆོག་གི་མ་རེད་ད་ཟེར་ནས་ལབ་པ་ཡིན་ན་ད་དུང་རྣམ་རྟོག་མང་དུ་འགྲོ་ཡི་རེད་མ་གཏོགས་དབང་ཡོད་བྱེད་ནས་རྣམ་རྟོག་བཀག་ཐུབ་ཀྱི་མ་རེད་པ། རྣམ་རྟོག་ལ་བཀག་ཐུབ་ཡག་མེད་པ་རེད།

དབུ་མའི་སྐབས་ལ་ཡིན་ནའང་སྤྱིར་བཏང་གི་ང་ཚོའི་བདེན་འཛིན་འདི་བཀག་ཡག་ཅིག་གསུངས་ཀྱི་ཡོད་རེད། ཡིན་ནའང་བདེན་འཛིན་འདི་བཀག་ཡག་འདི་ཡང་བདེན་མེད་ཤེས་པའི་སྟེང་ནས་ཆོས་ཐམས་ཅད་བདེན་པར་མེད་པ་དང་ཆོས་ཐམས་ཅད་རང་བཞིན་མེད་པར་ཤེས་པའི་སྟེང་ནས་ཆོས་ཐམས་ཅད་བདེན་པར་གྲུབ་པ་བཀག་ཡག་ཅིག་རེད་མ་གཏོགས་ཆེད་དུ་གཉེར་ནས་སྣང་བ་འདི་བཀག་གི་མི་འདུག །ལྷག་པར་དབུ་མ་རང་རྒྱུད་པའི་སྐབས་ལ་ཡིན་ན་ཆེད་དུ་གཉེར་ནས་བཀག་པ་ཡིན་ན་ཉེས་པ་མང་པོ་ཡོད་གསུངས་པ་རེད། རྣམ་རྟོག་བཀག་གི་ཡོད་མ་རེད། འོ་ན་ག་རེ་བཀག་གི་ཡོད་རེད་ཟེར་ན། བཀག་ཟེར་བ་འདི་རང་ཞིར་སོང་བའི་སྐད་ཆ་རེད། འདིའི་སྐབས་སུ་རྣམ་རྟོག་གི་རང་ངོ་མཐོང་ཡོང་དུས་རྣམ་རྟོག་རང་ཞིར་སོང་བ། རྣམ་རྟོག་གི་རང་བཞིན་ཤེས་ཡོང་དུས་རྣམ་རྟོག་གི་ཆོས་ཉིད་དུ་གྲོལ་བ། རྣམ་རྟོག་གི་རང་བཞིན་ཤེས་ཡོང་དུས་རྣམ་རྟོག་འདི་སྒོམ་གྱི་གྲོགས་ཆགས་སོང་བ། རྣམ་རྟོག་གི་རང་བཞིན་ཤེས་ཡོང་དུས་རྣམ་རྟོག་འདི་སྒོམ་པའི་ཉམས་ཤར་སོང་བ། རྣམ་རྟོག་གི་ངོ་བོ་ཤེས་ཡོང་དུས་རྣམ་རྟོག་འདི་སྒོམ་པའི་རང་བཞིན་དུ་འགྲོ་ཐུབ་ཡག །འོ་འདི་འདྲས་གསུངས་ཡོང་གི་ཡོད་རེད་འདུག །ལམ་ཁྱེར་འདྲ་པོ་གསུངས་ཀྱི་ཡོད་རེད་ལམ་དུ་འཁྱེར་བ། ལམ་དུ་འཁྱེར་བའང་རྣལ་འབྱོར་པའི་གྲོགས་སུ་འགྲོ་ཐུབ་པ། བླ་མེད་བྱང་ཆུབ་ཐོབ་ཐུབ་པ། དེ་ཐུབ་ན་རྣམ་རྟོག་གི་ཚོགས་འདི་འགག་ནས་བླ་མེད་བྱང་ཆུབ་ཐོབ་ཀྱི་རེད་གསུངས་པ་རེད།00000000 

16711680 ད་རྟོག་པའི་འགྱུ་འཕྲོ་རང་སར་དག་ཚུལ་ནི། 00000000 0000000000000255 དཔེར་ན་ས་རླངས་སྤྲིན་ནི་ནམ་མཁའི་དབྱིངས་སུ་དེངས། ། གར་ཡང་སོང་བ་མེད་ཅིང་གར་ཡང་གནས་པ་མེད། ། དེ་བཞིན་སེམས་ལས་བྱུང་བའི་རྟོག་ཚོགས་ཀྱང༌། ། རང་སེམས་མཐོང་བས་རྟོག་པའི་རྦ་རླབས་དྭངས། ༈ །༤། 00000000 00000000རྣམ་རྟོག་དང་པོ་ག་བ་ནས་སྐྱེས་པ་རེད་ཟེར་ན། རྣམ་རྟོག་སྐྱེ་ས་དང་པོ་རྙེད་ཀྱི་མི་འདུག །རྣམ་རྟོག་རྗེས་མ་ག་བར་འགག་འགྲོ་ཡི་རེད་ཟེར་ན། རྣམ་རྟོག་འགག་ས་ཞིག་རྙེད་ཀྱི་མ་རེད། ད་ལྟ་ག་བ་སྡོད་འདུག་ལུས་ཀྱི་ཕྱི་ནང་བར་གསུམ་ལ་ཤ་དང་ལྤགས་པ་ཁྲག་ལ་སོགས་པ་ག་བ་ལ་གནས་འདུག་ཞེས་དཔྱད་ན་རྙེད་ཀྱི་མ་རེད། དཔེར་ན་ད་ལྟ་ང་རང་ཚོས་སའི་རླངས་པ་འདི་ལ་སྤྲིན་པ་ལབ་ཀྱི་ཡོད་རེད། དེས་ན་ས་རླངས་ཀྱི་སྤྲིན་འདི་ནམ་མཁའི་དབྱིངས་སུ་དེངས་ཟེར་ནས་ལབ་ཡོང་དུས་དང་པོ་ག་བ་ནས་ཡོང་གི་འདུག །ས་རླངས་ཀྱི་སྤྲིན་འདི་དང་པོ་ག་ནས་བྱུང་བ་རེད། ང་ཚོས་རྙེད་ཀྱི་མི་འདུག །དེ་ནས་ག་བར་བརླག་འགྲོ་ཡི་འདུག་ཧ་གོ་ཡི་མི་འདུག །འོ་འདི་ལྟ་བུ་ས་རླངས་ཀྱི་སྤྲིན་འདི་ནམ་མཁའི་དབྱིངས་སུ་དེངས་ཟེར་བ་རེད། གང་ལྟར་ནམ་མཁའི་དབྱིངས་སུ་གར་སོང་རྗེས་མེད་དུ་དེངས་འགྲོ་ཡི་རེད། དེ་མ་གཏོགས་དང་པོ་ས་རླངས་སྤྲིན་འདི་ན་སླེབ་སོང་ད་འདི་ནས་ཕར་འགྲོ་སོང་ཟེར་ནས་ས་རླངས་ཀྱི་སྤྲིན་འདི་འགྲོ་ས་འདྲ་པོ་བསྟན་དགོས་ན་བསྟན་ཡག་ཡོད་མ་རེད། དེ་ནང་བཞིན་ད་ལྟ་ང་རང་ཚོའི་སེམས་འདི་ཡང་སེམས་འཚོལ་མཁན་པོ་དེ་ཚོས་ཀྱང་དང་པོ་སེམས་འདི་ལ་ཁ་དོག་འདུག་གམ་སེམས་འདི་ལ་དབྱིབས་འདུག་གམ། སེམས་འདི་དང་པོ་གང་ནས་བྱུང་འདུག །རྗེས་མ་སེམས་འདི་ག་བར་འགྲོ་ཡི་འདུག །ད་ལྟ་ལུས་ཀྱི་ཕྱི་ནང་བར་གསུམ་སེམས་འདི་ག་བ་འདུག་ལྟོས་ཤོག་གསུངས་ནས་སེམས་འཚོལ་མཁན་པོས་མན་ངག་སྤྲད་ཀྱི་འདུག །འདི་གཙོ་བོ་གང་རེད། སེམས་ལ་ཁ་དོག་མེད་པ་ཤེས་ཀྱི་རེད།

སེམས་ལ་དབྱིབས་མེད་པ་ཤེས་ཀྱི་ཡོད་རེད། སེམས་ལ་མཚན་ཉིད་མེད་པ་ཤེས་ཀྱི་རེད་པ། ཡིན་ན་ཡང་འཚོལ་དགོས་ཀྱི་ཡོད་རེད། ང་རང་ཚོ་ལ་འཛིན་པ་ཤུགས་ཆེན་པོ་ཡོད་རེད། དེས་ན་སྤྲིན་འདི་ནམ་མཁའ་ལ་དེངས་ནས་གར་ཡང་སོང་བ་མེད་པ། སྤྲིན་འདི་དང་པོ་འདི་ནས་བྱུང་སོང༌། སྤྲིན་པ་འདི་ན་འགྲོ་སོང་ཟེར་ནས་ལབ་ཡག་མེད་པ་ནང་བཞིན་ང་རང་ཚོའི་སེམས་ལས་བྱུང་བའི་རྣམ་རྟོག་ག་འདྲ་ཤིག་བསྐྱེད་པ་ཡིན་ནའང་རྣམ་རྟོག་ག་འདྲ་ཤིག་ཡོད་པ་ཡིན་ནའང་རྣམ་རྟོག་བཟང་པོ་ཡོད་རེད། རྣམ་རྟོག་ངན་པ་ཡང་ཡོད་རེད། དང་པོ་ག་ནས་བྱུང་སོང་ཟེར་ནས་དང་པོ་འབྱུང་སའི་ཁུངས་འཚོལ་ཡག་མེད། བར་དུ་རྣམ་རྟོག་འདིར་ཕྱིན་སོང་ཟེར་ནས་འགྲོ་སའི་ཤུལ་འདི་ཡང་མེད། ད་ལྟ་རྣམ་རྟོག་འདི་འདྲ་ཞིག་ལ་སྡོད་འདུག་ཟེར་ནས་ལུས་ཀྱི་ཕྱི་ནང་བར་གསུམ་ལ་རྟེན་གཞི་ཞིག་བཤད་དགོས་ནའང་བསྟན་ཡག་མེད་པ་རེད། དེས་ན་ད་ལྟའི་ང་རང་ཚོའི་རྣམ་རྟོག་འདི་ས་རླངས་ཀྱི་སྤྲིན་ནང་བཞིན་རེད། དཔེ་འདི་སྤྲིན་ལ་བཞག་སོང༌། དཔེར་ན་ས་རླངས་སྤྲིན་ནི་ནམ་མཁའི་དབྱིངས་སུ་དེངས། །གར་ཡང་སོང་བ་མེད་ཅིང་གར་ཡང་གནས་པ་མེད། །དེ་བཞིན་སེམས་ལས་བྱུང་བའི་རྟོག་ཚོགས་ཀྱང༌། །རང་སེམས་མཐོང་བས་རྟོག་པའི་རྦ་རླབས་དྭངས། །ཟེར་ནས་གསུངས་པ་རེད། སྤྱིར་བཏང་དང་པོ་ས་རླངས་ཀྱི་སྤྲིན་ཟེར་མཁན་འདི་ཡང་ཆར་པ་བབས་པ་ལ་བརྟེན་ནས་བྱུང་བ་རེད། ས་རླངས་མེད་པའི་སྔོན་དུ་ཡང་ཆར་པ་ཡོད་མ་རེད། འོ་ན་ས་རླངས་དང་ཆར་པ་གཉིས་པོ་འདི་གཅིག་རེད་པས་ཟེར་ནའང་གཅིག་མ་རེད། ཁག་ཁག་རེད་པས་ཟེར་ནའང་ཁག་ཁག་མ་རེད་པ། འདི་ཁག་ཁག་རེད་ཀྱི་ཡོད་མ་རེད། ཆར་པ་བབས་པ་ལ་བརྟེན་ནས་ཆུ་ཟེར་མཁན་དེ་ཡོང་གི་ཡོད་རེད་མ་གཏོགས་ཆར་པ་མ་བབས་ན་ཆུ་ཡོང་གི་ཡོད་མ་རེད་པ། ཆར་པ་བབས་པ་ལས་བྱུང་བ་རེད་དེ་ཡིན་ན་ཡང་ས་རླངས་མེད་ན་ཡང་ཆར་པ་གྲུབ་ཀྱི་མ་རེད་པ། ས་རླངས་མེད་པའི་སྔོན་དུ་ཡང་ཆར་པ་གྲུབ་ཀྱི་མ་རེད།

གཅིག་དང་དུས་མཉམ་གང་ཡང་མེད་པའི་ཕྱིར་ན་དེ་བཞིན་དུ་རང་གི་སེམས་ལས་བྱུང་བའི་རྣམ་པར་རྟོག་པ་ཐམས་ཅད་ཀྱང་ཕྱག་རྒྱ་ཆེན་པོ་དང་དུས་མཉམ་པ་ཡིན་པ་ཧ་གོ་བར་བྱེད་དགོས་རེད་གསུངས་པ་རེད། འདིའི་སྐབས་སུ། རྟོག་ཚོགས་ཀྱང༌། །རང་སེམས་མཐོང་བས་རྟོག་པའི་རྦ་རླབས་དྭངས། །སེམས་ལས་བྱུང་བའི་རྣམ་པར་རྟོག་པ་ག་ཚོད་ཡོད་ནའང་དེ་ཐམས་ཅད་འདི་ཕྱག་རྒྱ་ཆེན་པོ་དང་དུས་མཉམ་པ་ཡིན་པ་ཤེས་དགོས་པ་རེད། སེམས་ཀྱི་གནས་ལུགས་འདི་ཡེ་གདོད་མ་ནས་རང་ཆས་སུ་ཡོད་པ་རེད། འདི་ནང་བཞིན་གྱི་ཇི་ཙམ་ཇི་ཙམ་སེམས་ཀྱི་གནས་ལུགས་རང་ལ་ཡོད་པ་འདི་ཙམ་དུ་རྣམ་རྟོག་ཡོང་གི་རེད། རྣམ་རྟོག་འདི་མཉམ་དུ་ཡོང་གི་རེད། རྣམ་རྟོག་དང་ཕྱག་རྒྱ་ཆེན་པོ་གཉིས་དུས་མཉམ་ཡིན་པ་རེད། ཁོང་གཉིས་ལོ་མཉམ་ཡིན་པ་རེད། སེམས་ཀྱི་གནས་ལུགས་འདི་ཡེ་གདོད་མ་ནས་རང་ལ་རང་ཆས་སུ་ཡོད་པ་ནང་བཞིན་གྱིས་རྣམ་རྟོག་ཡང་འདི་དང་མཉམ་དུ་ཡོང་གི་ཡོད་རེད། ག་རེ་བྱེད་ནས་ཡོང་གི་ཡོད་རེད། རྣམ་རྟོག་འདི་ཕྱག་རྒྱ་ཆེན་པོའི་རྩལ་རེད། རྣམ་རྟོག་འདི་ཕྱག་རྒྱ་ཆེན་པོའི་རོལ་པ་རེད། རྣམ་རྟོག་འདི་ཕྱག་རྒྱ་ཆེན་པོའི་འདུ་འཕྲོ་རེད། བྱེད་ལས་རེད། ཁོ་རང་གི་སྤྲུལ་པ་རེད། དེས་ན་རྣམ་རྟོག་ཟེར་མཁན་འདི་སྡུག་ཆག་ལ་བསམ་བློ་བཏང་ཡག་མེད་པ་རེད། ཡིན་ནའང་རྣམ་རྟོག་ལ་ཞེན་ན་སྐྱོན་ཡོང་གི་རེད་ཟེར་ནས་གསུངས་ཀྱི་ཡོད་རེད་མ་གཏོགས། རྣམ་རྟོག་ཡོད་པ་ཙམ་གྱིས་སྐྱོན་སླེབས་མ་སོང༌། རྣམ་རྟོག་ཡོད་ཆོག་གི་ཡོད་རེད། ཡིན་ནའང་ང་ཚོའི་སྐྱོན་ག་རེ་ཡོད་རེད་ཟེར་ན། རྣམ་རྟོག་གི་རྗེས་ལ་རྣམ་རྟོག་མཐུད། རྣམ་རྟོག་དེ་ལ་རྒྱུན་ཆད་ཡག་མེད་པ་བྱས། དེའི་སྟེང་ལ་རྣམ་རྟོག་ལ་བདེན་པར་འཛིན། རྣམ་རྟོག་ལ་དམ་པོར་འཛིན། རྣམ་རྟོག་ལ་ཞེན་ནས་འཁོར་བ་ལ་འཁོར་གྱི་ཡོད་རེད་པ། དེ་མ་གཏོགས་རྣམ་རྟོག་ཁོ་རང་སྐྱོན་མ་རེད། རྣམ་རྟོག་ཡོང་དགོས་ཀྱི་ཡོད་རེད། རྣམ་རྟོག་ཡོད་རེད།

རྣམ་རྟོག་ག་རེ་བྱས་ནས་ཡོད་རེད། ཕྱག་རྒྱ་ཆེན་པོ་ཡོད་རེད། ང་རང་ཚོའི་སེམས་ཀྱི་གནས་ལུགས་འདི་ཕྱག་རྒྱ་ཆེན་པོ་རེད། གསལ་སྟོང་གཉིས་སུ་མེད་པའི་ཡེ་ཤེས་ཡོད་རེད། གསལ་སྟོང་གཉིས་སུ་མེད་པའི་ཡེ་ཤེས་ཡོད་ན་རྣམ་རྟོག་ཡོང་གི་རེད། ག་རེ་བྱས་ནས་རྣམ་རྟོག་འདི་སེམས་ཀྱི་ཆོ་འཕྲུལ་རེད། རྣམ་རྟོག་འདི་ཕྱག་རྒྱ་ཆེན་པོའི་ཆོ་འཕྲུལ་རེད། རྣམ་རྟོག་འདི་ཕྱག་ཆེན་གྱི་རང་རྩལ་རེད། རྣམ་རྟོག་འདི་ཕྱག་རྒྱ་ཆེན་པོའི་འདུ་འཕྲོ་རེད། དེས་ན་ཁོ་གཉིས་ལ་འབྲེལ་བ་ཆེན་པོ་ཡོད་དུས་ངས་ད་ལྟ་ཕྱག་རྒྱ་ཆེན་པོ་དང་དུས་མཉམ་རེད་ཞུས་ཡིན་པ། ཕྱག་རྒྱ་ཆེན་པོ་འདི་སེམས་ཅན་རྣམས་ཀྱིས་ངོ་མ་ཤེས་པས་ན་འཁོར་བར་འཁྱམས་པ་རེད། ད་ལྟ་ང་རང་ཚོས་རང་གི་སེམས་ཉིད་འདི་མཐོང་ཡོང་དུས་དེ་ནས་རྟོག་པའི་རྦ་རླབས་འདི་ཚོ་དྭངས་སོང་བ་རེད་གསུངས་པ་རེད། རྟོག་པའི་རྦ་རླབས་འདི་དྭངས་ནས་གཉིས་མེད་བདེ་བ་ཆེན་པོའི་གནས་སུ་སོ་སོར་རང་རིག་པའི་ཡེ་ཤེས་སེམས་ཉིད་ཕྱག་རྒྱ་ཆེན་པོ་འདི་རྟོགས་པ་རེད། རང་གི་སེམས་ཉིད་མཐོང་ན་ཟེར་བ་དེ་གལ་ཆེན་པོ་རེད། རང་སེམས་མཐོང་ན་ཟེར་ན་ག་འདྲས་མཐོང་བ་རེད། ད་གིན་གོང་ན་ཞུ་བ་ནང་བཞིན་དཔེ་དང་དོན་དང་ཚིག་ལས་འདས་པའི་གནས་ལུགས་མཉམ་པར་བཞག་ན་རང་སེམས་མཐོང་ཟེར་ནས་ལབ་པ་རེད་འདུག །བཟོ་བཅོས་མང་པོ་མ་བཏང་བ། རྣམ་རྟོག་གི་སྒོམ་གྱིས་བཟོ་བཅོས་མང་པོ་མ་བཏང་བ། རིག་པས་བཟོ་བཅོས་མང་པོ་མ་བཏང་བ། རྗོད་བྱེད་ཀྱི་ཚིག་དང་བརྗོད་བྱའི་དོན་གཉིས་ཀྱིས་བཟོ་བཅོས་མང་པོ་མ་བཏང་བར་རང་གི་གནས་ཚུལ་འདི་སེམས་ཀྱི་གནས་ལུགས་ཕྱག་ཆེན་གཉུག་མའི་ཡེ་ཤེས་ཡོད་རེད། འདི་ཕྱག་རྒྱ་ཆེན་པོའི་བླ་མ་དམ་པའི་མན་ངག་དང་འགྲོགས་ཡོང་དུས་དེའི་སྟེང་ལ་མཉམ་པར་བཞག །མ་བཅོས་པར་འཇོག །ལྷོད་ཀྱིས་གློད། བག་ཡངས་སུ་བྱས་ན་སེམས་ཉིད་མཐོང་ཟེར་བ་རེད། རང་སེམས་མཐོང་ཡོང་དུས་རྟོག་པའི་རྦ་རླབས་འདི་ཚོ་དྭངས་ཡོང་གི་ཡོད་རེད།

དྭངས་ནས་གཉིས་མེད་བདེ་བ་ཆེན་པོའི་གནས་ཚུལ་ལ་སོ་སོར་རང་རིག་པའི་ཡེ་ཤེས་ཀྱི་ཕྱག་རྒྱ་ཆེན་པོ་རྟོགས་པ་རེད། གསུངས་པ་རེད།00000000 16711680 ད་སྙིང་པོའི་གནས་ལུགས་དངོས་དངོས་མེད་གཉིས་ཀར་མ་གྲུབ་པར་བསྟན་པ། 00000000 0000000000000255 དཔེར་ན་ནམ་མཁའི་རང་བཞིན་ཁ་དོག་དབྱིབས་ལས་འདས། ། དཀར་ནག་དག་གིས་གོས་ཤིང་འགྱུར་བ་མེད། ། དེ་བཞིན་རང་སེམས་སྙིང་པོ་ཁ་དོག་དབྱིབས་ལས་འདས། ། དགེ་སྡིག་དཀར་ནག་ཆོས་ཀྱིས་གོས་མི་འགྱུར། ༈ །༥། 00000000 00000000སྤྱིར་བཏང་གིས་འཇིག་རྟེན་གྱི་ཁམས་སུ་ནམ་མཁའ་ཟེར་ནས་མང་པོ་ཞིག་ལབ་ཀྱི་ཡོད་རེད། ནམ་མཁའ་མཐོང་ཞེས་ང་ཚོས་ནམ་མཁའ་མཐོང་སོང་ཟེར་ནས་ནམ་མཁའ་ལ་བལྟ་ཡི་ཡོད་རེད། ཡིན་ནའང་ནམ་མཁའི་རང་བཞིན་འདི་ག་འདྲ་འདུག་ཟེར་ནས་བློ་རྣལ་མ་ལ་དབབ་ནས་བློ་ཡང་དག་པའི་སྟེང་ནས་བལྟ་བ་འདྲ་པོ། ཡང་ན་ཤེས་རབ་ཡང་དག་པས་དཔྱད་པ་དང༌། འཇིག་རྟེན་པའི་བློ་དོན་མཐུན་གྱི་ཐོག་ནས་རིག་པས་དཔྱད་ཡོང་ན། ནམ་མཁའི་རང་བཞིན་དེའི་མིང་དུ་ཁྱོད་རང་ཚོས་དཀར་པོ་ཟེར་ནས་བཏགས་ནའང་འདྲ། ནམ་མཁའི་རང་བཞིན་དེ་ལ་ནག་པོ་བཏགས་ནའང་འདྲ་སེར་པོ་བཏགས་ནའང་འདྲ་ལྗང་ཁུ་བཏགས་ནའང་འདྲ་འདུག །དེ་ག་ནང་བཞིན་གྱི་གཟུགས་མེད་པ་རེད་ཟེར་ནས་བཏགས་ནའང་འདྲ་འདུག །མཐོང་རྒྱུ་མེད་པ་དང་ཐོགས་རྒྱུ་མེད་པ་རེད་ཟེར་ནས་ལབ་ནའང་འདྲ་འདུག །གོ་འབྱེད་པ་དང་སྐབས་ཕྱེ་བ་རེད་ཟེར་ནས་ལབ་ནའང་འདྲ་འདུག །མིང་གང་བཏགས་ནའང་ཁྱད་པར་ཡོད་མ་རེད། མིང་འདིས་ནམ་མཁའ་ལ་མཚོན་ཐུབ་ཀྱི་ཡོད་མ་རེད། ང་ཚོས་ནམ་མཁའ་ཟེར་བའི་ཚིག་འདི་ནམ་མཁའ་ཟེར་ནས་ཡི་གེ་འབྲུ་ལྔ་ཡོད་རེད། འདི་ཡི་གེ་འབྲུ་ལྔ་ཡིས་ནམ་མཁའ་མཚོན་ཐུབ་ཀྱི་ཡོད་མ་རེད། དོན་གྱི་ནམ་མཁའ་མཚོན་ཐུབ་ཀྱི་ཡོད་མ་རེད། འདི་ལྟ་བུ་འདིས་བརྗོད་ཐུབ་ཀྱི་ཡོད་མ་རེད་དེ། ཡིན་ནའང་བརྗོད་དུ་མེད་པ་གང་ཞིག་ལ་བརྗོད་པར་རློམ་ནས་མིང་དང་ཐ་སྙད་ལ་ཞེན།

ཐ་སྙད་དང་མིང་འདིའི་སྟེང་ནས་ཡུལ་ལ་འཇུག་ནས་འཇིག་རྟེན་པས་བླང་དོར་ཐམས་ཅད་བྱེད་ཀྱི་ཡོད་རེད་པ། ནམ་མཁའ་ཟེར་གྱི་ཡོད་རེད། འདི་སྤང་བྱ་རེད་ཟེར་གྱི་ཡོད་རེད། འདི་བླང་བྱ་རེད་ཟེར་གྱི་ཡོད་རེད། ནད་གསོ་ཡག་ལ་སྨན་ཟེར་གྱི་ཡོད་རེད། སྲོག་འཕྲོག་ཡག་འདི་ལ་དུག་ཟེར་ནས་ལབ་ཀྱི་ཡོད་རེད་པ། འདི་ཐམས་ཅད་ཀྱང་རྟོག་པས་བཏགས་བཞག་པ་དང་བློས་དཔྱད་བཞག་པ་རེད་མ་གཏོགས་དོན་ལ་ནམ་མཁའི་རང་བཞིན་ཟེར་བ་དེ་ཡང་མིང་ལ་དཀར་པོ་སེར་པོ་ནག་པོ་ལྗང་ཁུ་སྔོན་པོ་ལ་སོགས་པ་གོ་འབྱེད་པ་སྐབས་ཕྱེ་བ་ཐོགས་རེག་བྲལ་བ་ལ་སོགས་པ་འདི་འདྲ་གང་ལབ་ནའང་ཐ་སྙད་དང་ཚིག་འདིས་ག་ཚོད་ལབ་ནའང་ག་ཚོད་བེད་སྤྱོད་བཏང་ནའང་ནམ་མཁའི་རང་བཞིན་འདི་ཁ་དོག་ལས་འདས་པ་ཡིན་པའི་རྒྱུ་མཚན་དང༌། ནམ་མཁའི་རང་བཞིན་འདི་དབྱིབས་ལས་འདས་པ་ཡིན་པ། ནམ་མཁའི་རང་བཞིན་འདི་གཟུགས་ལས་འདས་པ་ཡིན་པ། ནམ་མཁའི་རང་བཞིན་འདི་མཚན་ཉིད་ལས་འདས་པ་ཡིན་པ། ནམ་མཁའི་རང་བཞིན་འདི་རྗོད་བྱེད་དང་བརྗོད་བྱ་ལས་འདས་པ་ཡིན་པའི་རྒྱུ་མཚན་ལ་བརྟེན་ནས་ནམ་མཁའི་རང་བཞིན་ལ་མཚོན་ཐུབ་ཀྱི་མ་རེད། དབྱིབས་ལས་འདས་གསུངས་འདུག །དབྱིབས་ལས་འདས་པ་མཚན་ཉིད་ལས་འདས་པ་ཁ་དོག་ལས་འདས་པ་རང་བཞིན་ལས་འདས་པ་རེད། དཀར་པོ་དང་ནག་པོ་དང་སེར་པོ་དང་ལྗང་ཁུ་དང་སྔོན་པོ་ལ་སོགས་པ་གོ་འབྱེད་པ་དང་སྐབས་ཕྱེ་བ་ལ་སོགས་པ་གང་གིས་ཀྱང་ནམ་མཁའ་ལ་འགྱུར་བ་བཏང་ཐུབ་ཀྱི་ཡོད་མ་རེད། གང་གིས་ཀྱང་ནམ་མཁའ་ལ་གོས་ཐུབ་ཀྱི་མ་རེད་གསུངས་པ་རེད། རྒྱུད་བླ་མ་ལས་གསུངས་པ་ནང་བཞིན་གྱིས། ནམ་མཁའ་ལ་རླུང་བཙོག་པ་དང་དེ་ག་ནང་བཞིན་གྱི་ཆུ་བཙོག་པ་ལ་སོགས་པ་ག་ཚོད་ཡོད་པ་ཡིན་ནའང་འདིས་ནམ་མཁའ་བཙོག་པ་བཟོ་ཐུབ་ཀྱི་མ་རེད་གསུངས་འདུག ། དེ་བཞིན་རང་སེམས་སྙིང་པོ་ཁ་དོག་དབྱིབས་ལས་འདས། །དཔེ་འདི་བཞག་ཚར་བའི་སྐབས་སུ་དཔེ་འདི་ལ་དོན་གཅིག་དགོས་ཀྱི་རེད་པ། དོན་གྱིས་ག་རེ་མཚོན་གྱི་རེད་ཟེར་ན།

འདི་སྐབས་སུ། དེ་བཞིན་གསུངས་པ་འདི་དེ་འདྲ་པོ་རང་གི་སེམས་ཀྱི་སྙིང་པོ་ཟེར་ནས་ལབ་པ་རེད། སེམས་ཀྱི་སྙིང་པོ་ཟེར་བའི་སྐབས་སུ་སེམས་དང་སྙིང་པོ་གཉིས་ཁག་ཁག་འདུག །སེམས་ཟེར་བའི་སྐབས་སུ་ག་རེ་བཤད་པ་རེད་ཟེར་ན། འཁྲུལ་གཞི་འདྲ་པོ་ཞིག་བཤད་པ་རེད། འཁྲུལ་གཞིའི་སྐབས་སུ་སེམས་ཀྱི་ཐ་སྙད་བཏགས་པ་རེད། སྤྱིར་བཏང་རྫོགས་ཆེན་གྱི་སྐབས་སུ་ཡིན་ན་ནི། སེམས་དང་རིག་པ་ཤན་འབྱེད་པ་རེད། རིག་པ་ཤན་འབྱེད་ཀྱི་སྐབས་སུ་ཡིན་ན། སེམས་ཟེར་བ་འདི་འཁྲུལ་གཞི་ལ་བཞག །རིག་པ་ཟེར་བ་འདི་གྲོལ་བའི་འབྲས་བུ་ལ་བཤད་ཀྱི་འདུག །མ་དག་པའི་སྐབས་སུ་སེམས་ཟེར་ནས་ཐ་སྙད་བཏགས། དག་པའི་སྐབས་སུ་རིག་པ་ཟེར་ནས་བཏགས་ཀྱི་ཡོད་རེད། ཕྱག་ཆེན་སྐབས་སུ་སྐད་ཆ་གཉིས་ཡོད་རེད། སེམས་རིག་ཤན་ཕྱེད་པའི་སྐབས་གཅིག་ཀྱང་ཡོད་རེད་མ་ཕྱེད་པའི་སྐབས་གཅིག་ཀྱང་ཡོད་རེད། ཡིན་ན་ཡང་སྤྱིར་བཏང་ཕྱག་ཆེན་མཐུན་མོང་བའི་དབང་དུ་བྱས་ཡོང་དུས། རྣམ་རྟོག་ངོ་བོར་ཆོས་སྐུར་གསུངས་པ་བཞིན། །ཅི་ཡང་མ་ཡིན་ཅིར་ཡང་འཆར་བ་ལ། །གསུངས་ཡོང་དུས། རྣམ་རྟོག་ངོ་བོ་ཆོས་སྐུ་གསུངས་ཡོང་དུས་ཡང་ཁག་ཁག་ཕྱེ་ཡོང་གི་འདུག །རྣམ་རྟོག་གི་ངོ་བོ་འདི་ཆོས་སྐུ་ཡིན་གསུངས་ཡོང་དུས་རྣམ་རྟོག་འདི་ཆོས་སྐུ་མ་ཡིན་གསུངས་ཀྱི་ཡོད་རེད་པ། ངོ་བོ་ཟེར་ཡོང་དུས་རྣམ་རྟོག་འདི་དང་བྲལ་བའི་བྲལ་ཆ་འདི་ལ་ངོ་བོ་ཟེར་གྱི་ཡོད་རེད། འདིའི་སྐབས་ལ་རྣམ་རྟོག་ངོ་བོ་ཆོས་སྐུ་གསུངས་པ་འདི་རྣམ་རྟོག་དང་བྲལ་བའི་བྲལ་ཆ་འདི་ལ་ཆོས་སྐུ་ཟེར་ནས་ཐ་སྙད་བཏགས་ཀྱི་ཡོད་རེད། ཡིན་ནའང་མཚམས་མཚམས་ལ་སེམས་དང་རིག་པ་ཁག་ཁག་མ་ཕྱེད་ནས་གསུངས་ཀྱི་ཡོད་རེད། བྲམ་ཟེ་ཆེན་པོ་ས་ར་ཧས། དོ་ཧའི་ནང་ལ། སེམས་ཉིད་གཅིག་པུ་ཀུན་གྱི་ས་བོན་ཏེ། །གང་ལ་སྲིད་དང་མྱ་ངན་འདས་འཕྲོ་ཞིང༌། །འདོད་པའི་འབྲས་བུ་སྟེར་བར་མཛད་པ་ཡི། །ཡིད་བཞིན་ནོར་འདྲའི་སེམས་ལ་ཕྱག་འཚལ་ལོ། །གསུངས་ཡོང་དུས་ཡིད་བཞིན་དང་ནོར་བུ་དང་འདྲ་བའི་སེམས་ཟེར་བའི་སྐབས་སུ་འཁོར་བའི་ཆོས་ཐམས་ཅད་ཀྱི་འཕྲོ་གཞི།

མྱ་ངན་ལས་འདས་པའི་ཆོས་ཐམས་ཅད་ཀྱི་འཕྲོ་གཞི། འཁོར་འདས་ཀྱི་ཆོས་ཐམས་ཅད་ཀྱི་སྤྲོས་བྲལ་ཀུན་གྱི་བྱེད་པོ། དེ་ལ་སེམས་ཟེར་ནས་ཐ་སྙད་བཏགས་པ་རེད། སེམས་ཙམ་པའི་སྐབས་སུ་ཡིན་ན་ནི། སེམས་རིག་རྣམ་ཤེས་གསུམ་དོན་དག་གཅིག་ལ་ཁས་ལེན་གྱི་ཡོད་རེད་པ། སེམས་ཟེར་ནའང་འདྲ་རིག་པ་ཟེར་ནའང་འདྲ་རྣམ་ཤེས་ཟེར་ནའང་འདྲ་ཚང་མ་གཅིག་པ་ཁས་ལེན་གྱི་ཡོད་རེད། དེ་ཡིན་ནའང་འདི་གྲུབ་མཐའ་མཁན་པོའི་སྐད་ཆ་རེད། འདི་ཡི་སྐབས་གྲུབ་མཐའ་ལས་གྲོལ་བའི་ཐ་སྙད་བེད་སྤྱོད་བཏང་དུས་འདི་འདྲའི་གཅིག་གི་ནང་ལ་མགོ་རྨོངས་རྒྱུ་མེད་པ་རེད། སེམས་དང་རིག་པ་ཟེར་མཁན་འདི་གཅིག་པ་རེད་མ་རེད་ཟེར་བའི་རྣམ་རྟོག་འདི་སྐྱེ་རྒྱུ་མེད་པ་རེད། སེམས་ཟེར་སེམས་འཚོལ་མཁན་པོས་སེམས་དོན་ངོ་སྤྲོད་ཡོང་དུས། ཁྲིད་ཡིག་ཡེ་ཤེས་བླ་མའི་ནང༌། སེམས་གང་ཡིན། སེམས་གང་ཡིན། སེམས་གང་ཡིན། ཟེར་ནས་དྲི་བ་གསུམ་བཏང་ཡོད་རེད། དེས་ན་སེམས་གང་ཡིན་ཟེར་བའི་སྐབས་སུ་ཐད་ཀར་དུ་བླ་མ་ཐབས་ལ་མཁས་པས་སློབ་མ་མཚན་ཉིད་དང་ལྡན་པ་ཞིག་ལ་སེམས་གང་ཡིན་ནམ་ཟེར་ཡོང་དུས་སེམས་འདི་ད་ལྟའི་ཤེས་པ། མི་དྲན་དགུ་དྲན་རིག་རིག་ཏུར་ཏུར་རྣམ་རྟོག་སྣ་ཚོགས་ཤར་བ་འདི་རང་ལ་སེམས་མ་གཏོགས་འདི་ལས་འདས་པའི་སེམས་ངོ་སྤྲད་ཡག་གང་ཡང་མེད་པ་རེད། ད་ལྟའི་རིག་པ་འདི་ལ་ལྟོས་ཤིག །ད་ལྟའི་རིག་པ་ཟེར་བའི་སྐབས་སུ་ལ་ད་ལྟའི་སྐད་ཅིག་མའི་རིག་པ་རེད། འདས་པའི་སེམས་ནི་འགག་ཟིན་པ་རེད་མཐོང་ཡག་ཡོད་མ་རེད། མ་འོངས་པའི་སེམས་ནི་གཞི་ནས་སྐྱེ་རྒྱུ་རེད། ད་ལྟ་ཡོད་མ་རེད། ད་ལྟའི་ཤེས་པ་ཟེར་ནས་ལབ་ཡོང་དུས་སྐད་ཅིག་མའི་ཤེས་པ་རེད། དེ་ཡང་མ་བརྟག་མ་དཔྱད་པའི་སྐབས་སུ་ད་ལྟའི་ཤེས་པ་རེད་ལབ་པ་རེད་མ་གཏོགས་བརྟག་ཅིང་དཔྱད་ན་ད་ལྟའི་ཤེས་པ་ཡང་ཡོད་མ་རེད། སྔ་མ་དེ་ནི་འདས་པའི་ཕྱོགས་ལ་ཕྱོགས་ཚར་རེད། མ་འོངས་པ་ནི་སྐྱེ་རྒྱུ་ཡི་ཕྱོགས་ལ་ཕྱོགས་ཡོང་དུས་ད་ལྟའི་སེམས་འདི་ཡོད་མ་རེད་པ།

སྐད་ཅིག་སྐད་ཅིག་ལ་འཇིག་གི་རེད། དེས་ན་སེམས་ཟེར་ཡོང་དུས་ཁ་ཐུག་ལ་ངོ་སྤྲོད་ཀྱི་རེད། ཁ་ཐུག་ལ་གང་ཡིན་པ་འདི་སེམས་ལ་ལྟོས་ཤིག་ཟེར་བ་འདི་རེད། དཔེ་བཞག་ན་སྔོན་མ་འཇམ་དབྱངས་མཁྱེན་བརྩེ་དབང་པོའི་སྐུ་གོང་མ་ལ་ཞབས་ཕྱི་ཞིག་ཡོད་པ་རེད། ཞབས་ཕྱི་དེ་འཇམ་དབྱངས་མཁྱེན་བརྩེ་དབང་པོའི་ཞལ་ཕོར་ང་ཚོ་བོད་ལ་ཡིན་ན་གཡང་ཊི་ཟེར་དུས་དཔེ་རྩ་བ་ཆེན་པོ་བརྩི་གི་ཡོད་རེད། འདི་རྩ་བ་ཆེན་པོ་ཡིན་དུས་ཁོ་རང་གཡང་ཊི་འདི་ལ་དཔེ་ཞེན་ཆགས་ཆེན་པོ་ཡོད་པ་རེད། ཞེན་ཆགས་ཆེན་པོ་ཡོད་པ་ཡིན་དུས་ག་བ་ཕེབས་ནའང་ཚོགས་ལ་ཕེབས་ནའང་འདྲ་འདུག་དགོན་པ་ལ་བཞུགས་ནའང་འདྲ་འདུག །ད་འདི་ཆག་འགྲོ་ཡི་རེད་བསམ་ནས་ཁོ་རང་གཡང་ཊིའི་ཞལ་ཕོར་དེར་ཞེན་ཆགས་ཆེན་པོ་ཡོད་པ་རེད། ཏོག་ཙམ་ཟག་ནའང་ཧང་ཟེར་ནས་དཔེ་མི་སྲིད་པའི་དབུགས་འགག་ནས་ཁ་ལ་རྩམ་པ་འགེངས་པ་ནང་བཞིན་གྱི་སྡུག་བསྔལ་ཡོད་རེད་ཟེར་གྱི་འདུག །དེ་ནས་ག་ཚོད་ཅིག་སེམས་སེམས་བྱུང་གི་མན་ངག་གསུང་བཞག་པ་ཡིན་ནའང་རྩ་བ་ནས་ངོ་འཕྲོད་ཀྱི་ཡོད་ས་མ་རེད། ཁོ་སྙིང་མཁྲེག་པོ་ཡོད་ས་རེད། དེ་ནས་ཐབས་ཤེས་རྩ་ནས་མེད་ཡོང་དུས་རྗེས་མར་ཁོང་གིས་ཐབས་མཁས་པ་ཞིག་དགོངས་ནས་མི་མང་པོའི་ནང་ལ་བཀའ་ཆོས་གསུངས་སྡོད་པའི་སྐབས་ཅིག་ལ་གཡང་ཊིའི་ཞལ་ཕོར་དེ་ཅོག་ཙེའི་སྒང་ལ་ཡོད་པའི་སྐབས་སུ་ཁོས་གསོལ་ཇ་བླུགས་ཡོང་དུས་གཡང་ཊི་མར་ཟག་ཡོད་ས་རེད། མར་ཟག་ཡོང་དུས་ཁོ་ཧང་ཟེར་ནས་དཔེ་མི་སྲིད་པའི་ཞེད་སྣང་ཆེན་པོ་ཞིག་བསྐྱེད་འདུག །ཞེད་སྣང་ཆེན་པོ་ཞིག་སྐྱེས་ཡོང་དུས་འཇམ་དབྱངས་མཁྱེན་བརྩེ་དབང་པོའི་རྫུ་འཕྲུལ་གྱིས་གཡང་ཊི་དེ་མ་ཆག་གཡང་ཊི་ནང་ནས་གསོལ་ཇ་ཕྱི་ལོག་ལ་མ་བོ་བ་བསྡད་ཡོད་ཀྱང་དེ་ནས་ཁོང་སེམས་ལ་འཇིག་སྐྲག་ཆེན་པོ་ཞིག་སྐྱེས་ནས་ད་གཡང་ཊི་དཀར་ཡོལ་འདི་ཆག་སོང་བསམ་པའི་སྐབས་སུ་ད་ག་རང་ལ་འོ་ད་ཁྱོད་རང་གི་སེམས་འདི་ལ་ལྟོས་ཞེས་གསུངས་པའི་སྐབས་སུ།

ཁོ་རང་གི་སེམས་ལ་གཅིག་བལྟ་ཡོང་དུས་སེམས་ངོ་འཕྲོད་ནས་སྐད་ཅིག་དེ་ཉིད་ལ་ཁོང་རྣལ་འབྱོར་པ་ཆགས་སོང་བ་རེད་གསུངས་ཀྱི་འདུག །དེ་ལྟ་བུ་སེམས་ཀྱིས་སེམས་ཀྱི་ངོ་བོ་ལྟ་ཟེར་ཡོང་དུས་འདི་འདྲ་ཡིན་པ་རེད་འདུག །དེས་ན་འདི་སྐབས་སུ་ལ་སེམས་སེམས་སེམས་ཟེར་བའི་སྐབས་ལ་སྤྱིར་བཏང་ཕྱག་ཆེན་སྐབས་སུ་སེམས་ངོ་སྤྲོད་པའི་སྐབས་སུ་ད་ལྟའི་ཤེས་པ་བཟང་པོའི་རྣམ་རྟོག་དང་ངན་པའི་རྣམ་རྟོག་གང་ཡང་དཔྱད་རུང་བའི་གཞི་ཞིག་ཡོད་རེད་པ་འདི་ལ་སེམས་ཟེར་ནས་ལབ་པ་རེད་འདུག །འདི་མ་གཏོགས་སེམས་ཀྱི་ངོ་བོ་གང་རེད་ཟེར་ན། རང་བཞིན་གསལ་བ་ཟེར་ནས་གཅིག་རེད་གཉིས་རེད་ཟེར་ནས་འདི་འདྲ་མང་པོ་བཤད་མི་དགོས་པ་རེད། འདི་བཤད་པ་ཡིན་ན་ཚིག་ལ་འགལ་དུ་ཆགས་འགྲོ་ཡི་རེད་པ། ཚིག་ལ་ཞེན་འགྲོ་ཡི་རེད། འདི་མ་དགོས་པ་རེད། སེམས་ཟེར་ན་གང་རེད། གཅིག་དྲན་བསྡད་མཁན་འདི་རེད། རིག་བསྡད་ཡག་འདི་རེད། སེམས་ཀྱི་མཚན་ཉིད་གང་རེད་ཟེར་བ་འདྲ་པོ། སེམས་ཀྱི་དབྱེ་བ་གང་རེད་ཟེར་བ་འདི་ཚོ་མ་དགོས་པ་རེད། ༧ མཁན་ཚུལ་ཁྲིམས་རྒྱ་མཚོ་རིན་པོ་ཆེ་མཆོག་གིས་མཛད་པའི་སེམས་སེམས་བྱུང་བསྟན་པའི་བསྟོད་པ་ནང་ལའང་ཡོད་པ་མཆོད་པར་བརྗོད་པའི་སྐབས་ལ། སེམས་དང་སེམས་བྱུང་རྒྱུ་བ་གཞི་ལ་དག །སེམས་འདས་རིག་སྟོང་དོན་གྱི་འཇམ་དཔལ་ལ། །སེམས་ཀྱི་འཁྲུལ་པ་རང་སར་གྲོལ་བའི་ཕྱིར། །སེམས་རིག་གཉིས་མེད་ངང་ནས་ཕྱག་འཚལ་ལོ། །གསུངས་འདུག །འདི་ཚོ་དཔེ་ཟབ་པོ་ཡོད་པ་རེད། སེམས་དང་སེམས་བྱུང་རྒྱུ་བ་གཞི་ལ་དག །གསུངས་ཡོང་དུས་སེམས་གཙོ་སེམས་ཀུན་འགྲོ་ལྔ་པོ་དང་འཁོར་སེམས་བྱུང་ལྔ་བཅུ་རྩ་གཅིག་འདི། སེམས་དང་སེམས་བྱུང་རྒྱུ་བ་གཞི་ལ་དག །ཞེས་རང་བཞིན་གནས་རིག་ལ་དགོངས་ནས་གསུངས་པ་རེད་འདུག །ང་རང་ཚོས་ག་ཚོད་ཅིག་སེམས་དང་སེམས་བྱུང་གི་འཁྲུལ་གྲོལ་མང་པོ་བྱེད་ཀྱི་ཡོད་ནའང་གཞི་ཁོ་རང་གི་སྟེང་ནས་ཐར་པ་རེད་གསུངས་པ་རེད་འདུག

།གཞི་ལ་དག་ཟེར་ན། དངོས་པོ་དང་རྩོལ་སྒྲུབ་ལ་ལྟོས་མ་དགོས་པ་ཁོ་རང་བཞིན་གྱིས་སེམས་འདི་དག་པ་རེད་གསུངས་པ་འདུག །སེམས་འདས་རིག་སྟོང་དོན་གྱི་འཇམ་དཔལ་ལ། །སེམས་ལས་འདས་པ་ཟེར་ནས་བཤད་ཡོང་དུས་སེམས་རིག་གཉིས་སུ་དབྱེ་བ་ཕྱེ་ཡོང་བ་རེད། འདིའི་སྐབས་ཀྱི་སེམས་འདི་རྣམ་རྟོག་ལ་གོ་དགོས་པ་རེད་འདུག །འཁོར་བའི་འཁྲུལ་གཞི་སེམས་འདི་གཙོ་བོ་གསུངས་ཡོང་བ་རེད་འདུག །ད་ལྟ་ཀུན་གཞི་རྣམ་པར་ཤེས་པ་ཟེར་བ་དེ་ལ་གོ་རྒྱུ་ཡིན་པ་རེད། སེམས་ཙམ་པའི་སྐབས་ལ་ཡིན་ན། འདི་འདྲའི་སེམས་འདས་ཟེར་བའི་སེམས་ལས་འདས་པའི་རང་བྱུང་གི་ཡེ་ཤེས་འདི་ལ། དོན་གྱི་འཇམ་དཔལ་ལ། སེམས་ཀྱི་འཁྲུལ་པ་རང་སར་གྲོལ་བའི་ཕྱིར། །ཟེར་བའི་སྐབས་སུ་མ་རྟོགས་པའི་ལས་དང་པོ་པའི་སེམས་ཅན་རྣམས་ཀྱིས་སེམས་རིག་གཉིས་མེད་ཡིན་པ་ངོ་མ་ཤེས་ཡོང་དུས་སེམས་དང་རིག་པ་ཤན་ཕྱེ། སེམས་དང་རིག་པ་ཤན་ཕྱེ་ཡོང་དུས་སེམས་ཟེར་བའི་སྐབས་སུ་མ་དག་པའི་གནས་སྐབས་ལ་བཤད། རིག་པ་ཟེར་བའི་སྐབས་སུ་དག་པའི་གནས་སྐབས་སུ་བཤད་ཡོང་དུས། འདི་འདྲའི་སེམས་དང་རིག་པ་གཉིས་དབྱེ་བ་མེད་པར་སེམས་རིག་དབྱེ་བ་མེད་པ་མ་རྟོགས་པའི་གང་ཟག་ལ། སེམས་ཀྱི་འཁྲུལ་པ་རང་སར་གྲོལ་བའི་ཕྱིར། །ཟེར་ནས་ལས་དང་པོ་པའི་ཉམས་ལེན་ལ་བཤད། འདི་བཤད་ཚར་བའི་རྗེས་ལ། ཕྱག་འཚལ་བའི་སྐབས་སུའམ་ཉམས་སུ་ལེན་ཡོང་དུས་སམ་དངོས་གནས་དྲང་གནས་ཀྱི་གནས་ལུགས་ཀྱི་སྟེང་ལ་ཚུར་སྦྱར་ཡོང་དུས་སམ། ཡང་ན་ལྟ་བ་ཁོ་རང་གི་སྟེང་ནས་སྒྲོ་འདོགས་དཔྱད་ཡོང་དུས་ལྟ་བའི་སྟེང་ལ་ཚུར་ངེས་ཤེས་རྙེད་ཡག་ལ་ཐབས་ག་འདྲ་བྱེད་དགོས་རེད་ཟེར་ན། སེམས་རིག་གཉིས་མེད་ངང་ནས་ཕྱག་འཚལ་ལོ། །གསུངས་པ་རེད། སེམས་དང་རིག་པ་གཉིས་སུ་མེད་པའི་ངང་ལ་ཕྱག་འཚལ་དགོས་རེད་གསུངས་འདུག །འོ་ད་འདི་ཚོའི་གྲལ་འདི་གཅིག་པ་རེད་འདུག །མདོར་ན་རང་སེམས་སྙིང་པོ་ཟེར་ཡོང་པའི་སྐབས་སུ་སེམས་ཟེར་བའི་སྐབས་སུ་མ་དག་པའི་གནས་སྐབས་བཤད།

སྙིང་པོ་ཟེར་བའི་སྐབས་སུ་འདིའི་ངོ་བོ་ལ་གོ་དགོས་པ་རེད། རྣམ་རྟོག་ངོ་བོ་ཆོས་སྐུར་གསུངས་པ་བཞིན། །གསུངས་པ་ནང་བཞིན་གྱིས་སེམས་ཀྱི་སྙིང་པོ་འདི་ཡིན་དུས་སེམས་ཀྱི་སྙིང་པོ་འདི་ལ་ང་ཚོས་སེམས་ཟེར་ནས་ལབ་ཀྱི་ཡོད་རེད། རིག་པ་ཟེར་ནས་བཏགས་ཀྱི་ཡོད། དེ་ག་ནང་བཞིན་གྱི་རྣམ་ཤེས་ཟེར་ནས་ཀྱང་བཏགས་ཀྱི་ཡོད། མིང་འདྲ་མི་འདྲ་བ་བཏགས་ཀྱི་ཡོད་རེད། ད་ལྟ་ང་རང་ཚོས་ཤེས་པ་འདི་ལ། སེམས། རིག་པ། རྣམ་ཤེས་ཟེར་ནས་མིང་མང་པོ་བཏགས་ཀྱི་ཡོད་རེད་དེ་མིང་བརྒྱ་དང་མིང་སྟོང་བཏགས་བསྡད་ནའང་དོན་གྱི་སེམས་ཀྱི་གནས་ལུགས་འདི་མཚོན་ཐུབ་ཀྱི་མ་རེད། ཇི་ཙམ་ཇི་ཙམ་མིང་བཏགས་ནའང་དེ་ཙམ་དེ་ཙམ་མགོ་བོ་འཁོར་ཡག་དང་རྨོངས་འགྲོ་ཡག་མ་གཏོགས་དངོས་པོའི་གནས་ལུགས་ཀྱི་སྟེང་ལ་མིང་འདིས་མཚོན་ཐུབ་ཀྱི་མ་རེད་གསུངས་པ་རེད། ཚད་མའི་སྐབས་ལ་ཡིན་ནའང་སྤྱིར་བཏང་གི་དོན་རང་མཚན་གྱི་སྟེང་ལ་སྒྲའི་མཚོན་ཐུབ་ཀྱི་མ་རེད་གསུངས་འདུག །ཞེན་པའི་སྟེང་ནས་བརྗོད་ཡོང་དུས་བུམ་པ་ཟེར་བའི་སྐབས་སུ་དོན་གྱི་བུམ་པ་ལ་སེམས་ཞེན་ནས་བུམ་པའི་བྱེད་ལས་བྱེད་ཀྱི་ཡོད་རེད་མ་གཏོགས། དོན་རང་མཚན་གྱི་སྟེང་ལ་བུམ་པ་ཟེར་ནས་ག་ཚོད་སྦྱར་ནའང་དོན་རང་མཚན་དེ་ཡི་སྟེང་ལ་བུམ་པའི་ཐ་སྙད་འཇུག་ཐུབ་ཀྱི་མེད་གསུངས་འདུག །འདི་ཚོ་ཡང་དོན་དག་འདིའི་སྟེང་ལ་སྦྱར་ན་དཔེ་ཡག་པོ་རེད་འདུག །

དེ་བཞིན་རང་སེམས་སྙིང་པོ་ཁ་དོག་དབྱིབས་ལས་འདས། །རང་སེམས་སྙིང་པོ་འདི་སེམས་དང་རིག་པ་དང་རྣམ་ཤེས་ཟེར་ནས་ག་ཚོད་ཅིག་བྱེད་ནའང་སེམས་ཟེར་ཡག་འདི་དངོས་པོ་ཟླུམ་ཟླུམ་གཅིག་ཀྱང་ཡོད་མ་རེད། སེམས་ཟེར་བའི་སྐབས་སུ་ནར་ནར་གཅིག་ཀྱང་ཡོད་མ་རེད། སེམས་ཟེར་བའི་སྐབས་སུ་གྲུ་བཞི་ཡང་ཡོད་མ་རེད། སེམས་ཟེར་བའི་སྐབས་སུ་སོས་ཀའི་ཁ་དོག་འདྲ་པོ་ཡོད་མ་རེད། སེམས་ཟེར་བའི་སྐབས་སུ་ཁ་དོག་ལ་ཡང་ཡོད་མ་རེད། སེམས་ཟེར་བ་འདི་དབྱིབས་ལ་ཡང་ཡོད་མ་རེད། སེམས་ཟེར་བ་འདི་མཚན་ཉིད་ལ་ཡང་ཡོད་མ་རེད། གསུངས་པ་རེད། དེ་བཞིན་ནམ་མཁའ་ཁ་དོག་དབྱིབས་ལས་འདས། ནམ་མཁའ་འདི་ཁ་དོག་དང་དབྱིབས་དང་མཚན་ཉིད་ལ་མེད་པ་ནང་བཞིན་ད་ལྟའི་སེམས་སེམས་སེམས་ཟེར་བ་འདི་ཡང་ཁ་ནས་བརྗོད་བསྡད་ཀྱི་ཡོད་རེད་དེ། དོན་གྱི་སྟེང་ལ་དངོས་པོ་ཟླུམ་ཟླུམ་གྲུ་བཞི་ལ་སོགས་པ་རྣམས་ཀྱི་རྣམ་པ་ལ་གྲུབ་ཡོད་མ་རེད། ཁ་དོག་ཀྱང་ཡོད་མ་རེད། དབྱིབས་ལས་ཀྱང་འདས་པ་རེད། དེས་ན་དབྱིབས་ལས་འདས་ཡོང་དུས་ཐམས་ཅད་མ་གྲུབ་པ་རེད། ནམ་མཁའ་ནང་བཞིན་བྱེད་ནས་རང་གི་སེམས་ལ། ང་རང་ཚོས་སྤྱིར་བཏང་དགེ་བ་སྒྲུབ་པའི་སྐབས་སུ་ལ་སེམས་ཀྱི་ངོ་བོ་ལ་དགེ་བ་འགོས་འགྲོ་ཡག་གང་ཡང་མེད་པ་རེད་ལ། སྡིག་པ་ག་ཚོད་ཅིག་ཚབས་ཆེན་པོ་བསགས་མཚམས་མེད་ལྔའི་ལས་འདྲ་པོ་གཅིག་སྡིག་པ་ཚབས་ཆེན་པོ་བསགས་ནའང་སེམས་ཀྱི་ངོ་བོའམ་སེམས་ཀྱི་གནས་ལུགས་ལ་སྡིག་པས་གོས་རྒྱུ་མེད་པ་རེད། སེམས་ཀྱི་གནས་ལུགས་དགེ་སྡིག་ལས་འདས་པ་རེད། དགེ་སྡིག་གིས་མ་གོས་པ་རེད། དགེ་སྡིག་བཀག་ནའང་ཆོས་འདི་འགོག་མི་འགྱུར། །གསུངས་ཡོད་རེད། འདི་ལ་བརྟེན་ནས་ང་ཚོས་སེམས་ཅན་ཐམས་ཅད་ཡེ་ནས་སངས་རྒྱས་ཡིན། གསུངས་པའི་རྒྱུ་མཚན་འདི་རེད་པ། སེམས་ཅན་ཐམས་ཅད་ཡེ་ནས་སངས་རྒྱས་ཡིན་ཟེར་བའི་རྒྱུ་མཚན་འདི་སེམས་ཀྱི་གནས་ལུགས་ཀྱི་སྟེང་ལ་བསམ་བློ་བཏང་ཡོང་དུས་སེམས་ཅན་ཐམས་ཅད་ཀྱི་སེམས་ཀྱི་རང་བཞིན་འདི་སྐྱོན་ཐམས་ཅད་ཡེ་ནས་ཟད་བསྡད་པ།

ཡོན་ཏན་ཐམས་ཅད་ལྷུན་གྱིས་གྲུབ་བསྡད་པ་ཡིན་གསུངས་པ་རེད། དེས་ན་ཇི་ཙམ་ཇི་ཙམ་སེམས་ཅན་དེ་ཚོ་ཉོན་མོངས་པ་ཤུགས་ཆེན་པོ་ཆགས་ནས་ཉོན་མོངས་པའི་གཞན་དབང་དུ་བསྐྱོད། སྡུག་བསྔལ་ཁོར་མོ་ཡུག་ཏུ་བསྐྱོད་ནའང་སེམས་ཀྱི་གནས་ལུགས་འདི་ལ་སྡུག་ཏུ་འགྲོ་ཡག་མེད་གསུངས་པ་འདི་རེད་པ། ཇི་ཙམ་ཇི་ཙམ་བཟང་པོའི་ཡོན་ཏན་ཐམས་ཅད་གོང་འཕེལ་དུ་བཏང༌། ཇི་ཙམ་ཇི་ཙམ་ཐོས་བསམ་སྒོམ་གསུམ་གྱི་ཤེས་རབ་ཀྱིས་ཉམས་ལེན་བྱེད་པ་ཡིན་ནའང་སེམས་ཀྱི་ཡོན་ཏན་གོང་འཕེལ་དུ་འགྲོ་ཡག་གང་ཡང་མེད་གསུངས་པ་རེད་པ། འོ་ན་གང་རེད་ཟེར་ན། སེམས་ཀྱི་གནས་ལུགས་གང་ཡིན་པ་འདི་དེ་ག་ཉིད་ལ་བལྟ་ཡོང་དུས་འདིའི་གནས་ལུགས་མཐོང་ན་འདི་ནས་སངས་རྒྱས་ཟེར་ནས་ལབ་པ་རེད། འདི་རང་རེད་འདུག །རྒྱུད་བླ་ལས། འདི་ལ་བསལ་བྱ་ཅི་ཡང་མེད། །གཞག་པར་བྱ་བའང་ཅུང་ཟད་མེད། །ཡང་དག་ཉིད་ལ་ཡང་དག་བལྟ། །ཡང་དག་མཐོང་ན་རྣམ་པར་གྲོལ། །གསུངས་འདུག །རྣམ་དབྱེར་བཅས་པའི་མཚན་ཉིད་ཅན། གློ་བུར་དག་གིས་ཁམས་སྟོང་གི། །རྣམ་དབྱེར་མེད་པའི་མཚན་ཉིད་ཀྱིས། །བླ་མེད་ཆོས་ཀྱིས་སྟོང་མ་ཡིན། །གསུངས་པ་རེད། དེ་ཡིན་དུས་བླ་ན་མེད་པའི་ཆོས་ཀྱིས་མི་སྟོང་པའི་སེམས་ཀྱི་གནས་ལུགས་འདི་ལ། བཟང་དུ་སངས་རྒྱས་ཀྱིས་ཀྱང་བསྒྱུར་མི་ཐུབ། ངན་དུ་སེམས་ཅན་གྱིས་ཀྱང་བསྐྱོད་མ་ཐུབ་པའི་སེམས་ཀྱི་རང་བཞིན་འདི་སེམས་ཅན་ཐམས་ཅད་ཀྱི་རྒྱུད་ལ་རང་ཆས་སུ་ཡོད་བསྡད་པ་དེ་ལ་གཉེན་པོས་བཅོས་བསྒྱུར་ལ་སོགས་པ་གང་ཡང་བྱེད་མ་དགོས་པར་ངོ་ཤེས་ཙམ་གྱིས་གྲོལ་ཐུབ་པ། ཕར་བལྟས་འཁོར་བ་དང་ཚུར་བལྟས་མྱང་འདས་ཏེ་ཚོགས་དྲུག་གི་རྣམ་པར་ཤེས་པ་འདི་ཁ་ཚུར་བ སྐོར་ནས་སོ་སོ་རང་རིག་པའི་ཡེ་ཤེས་གཅིག་གི་ངོ་བོ་ལ་སྦྱར་ཐུབ་ན་དེ་ནས་དེ་ག་རང་ལ་གྲོལ་ཐུབ་ཀྱི་ཡོད་རེད། དེ་མ་གཏོགས་ཚོགས་དྲུག་གི་རྣམ་པར་ཤེས་པ་འདིས་འཇུག་ཤེས་དྲུག་གི་ཡུལ་ལ་ཞེན་པས་བཅིངས་བསྡད་པའི་སྐབས་སུ་ཇི་ཙམ་ཇི་ཙམ་གཉེན་པོ་བསྟེན་ནའང་ཕན་གྱི་ཡོད་མ་རེད།

འཁྲུལ་པ་ཆགས་བསྡད་ཀྱི་ཡོད་རེད། དེས་ན་འཁྲུལ་གྲོལ་གཉིས་ཀྱི་ས་མཚམས་འདི་རིག་པ་བཙན་ཐབས་སུ་གཉེན་པོས་བཅིངས་ཐུབ་དང་མི་ཐུབ་པ་ལ་བརྟེན་ནས་དབྱེ་བ་ཡོང་གི་ཡོད་པ་ནང་བཞིན་གྱིས་སེམས་ཀྱི་རང་བཞིན་ཟེར་མཁན་འདི་ལ་ཁ་དོག་དང་དབྱིབས་དང་དཀར་ནག་ལ་སོགས་པ་གང་གིས་ཀྱང་གོས་པ་མེད་པ་ཡིན་དུས། མིང་གིས་སྟེང་ནས་ག་ཚོད་ལབ་ནའང་འདྲ་མིང་གིས་སྟེང་ནས་ག་ཚོད་བེད་སྤྱོད་བཏང་ནའང་འདྲ་མིང་དང་ཚིག་གི་ཐ་སྙད་དང་རྗོད་བྱེད་དང་བརྗོད་བྱ་ལ་སོགས་པའི་སྟེང་ནས་རང་སེམས་སྙིང་པོ་འདི་ལ་མཚོན་ཐུབ་ཀྱི་མ་རེད་གསུངས་པ་རེད་ཡིན་ནའང་སྤྱིར་བཏང་གིས། སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན། །མ་སྐྱེས་མི་འགག་ནམ་མཁའི་ངོ་བོ་ཉིད། །གསུངས་ཡོང་དུས་ཚིག་འདིས། མ་སྐྱེས་མི་འགག་ནམ་མཁའི་ངོ་བོ་ཉིད། །ཟེར་ཡོང་དུས་དཔེ་ནམ་མཁའ་བཞག་དགོས་པའི་རྒྱུ་མཚན་འདི་གང་རེད་ཟེར་ན། དང་པོར་མ་སྐྱེས་པ། བར་དུ་གང་ནའང་མ་གནས་པ། མཐར་གང་དུའང་མ་འགག་པ་རེད། དེས་ན་སྐྱེ་འགག་གནས་གསུམ་དང་བྲལ་བའི་རྒྱུ་མཚན་གཅིག་ལ་སོང་ང་ཚོས་ཐུན་མོང་བའི་དཔེ་ལ་ནམ་མཁའ་འདི་གོ་བདེ་པོ་དང་གོ་ལས་སླ་པོ་ཡོད་པ་ཡིན་དུས་ནམ་མཁའ་དཔེ་ལ་བཞག་པ་རེད་འདུག །དེ་མ་གཏོགས་སྤྱིར་བཏང་མ་སྐྱེས་མི་འགག་ནམ་མཁའི་ངོ་བོ་ཉིད། །ཟེར་དུས་ནམ་མཁའི་དཔེའི་སྟེང་ལ་དོན་འདི་སོ་སོར་རང་རིག་པའི་ཡེ་ཤེས་མཚོན་ཐུབ་ཀྱི་མ་རེད། མཚོན་ཐུབ་ཀྱི་མེད་པ་རེད། ད་འོ་ན་ག་འདྲ་རེད། རང་སེམས་སྙིང་པོ་འདི་ཁ་དོག་དང་དབྱིབས་ལས་འདས་པ་ཡིན་ན། སེམས་དོན་གྱི་མན་ངག་ལ་ཉམས་ལེན་བྱེད་མ་བྱེད་གང་ཡང་མི་འདུག་ཟེར་ན། འདི་བྱེད་དགོས་ཀྱི་ཡོད་རེད། གང་རེད་ཟེར་ན། དགེ་སྡིག་དཀར་ནག་ཆོས་ཀྱིས་གོས་མི་འགྱུར། ༈ །དགེ་སྡིག་དཀར་ནག་གིས་གོས་ཀྱི་མེད་པ་དང༌། ཁ་དོག་དང་དབྱིབས་ལས་འདས་པའི་རྒྱུ་མཚན་ཡིན་པ་འདི་ཧ་གོ་དགོས་ཀྱི་ཡོད་རེད་པ། འདི་མ་གཏོགས་དེ་ག་ཙམ་གྱིས་ཁ་ནས་ཁ་དོག་ལས་འདས་པ་རེད་དབྱིབས་ལས་འདས་པ་རེད་ཟེར་ནས་ལབ་བསྡད་པས་ཕན་གྱི་ཡོད་མ་རེད།

ཁ་དོག་ལས་འདས་པའི་ཚུལ་ག་འདྲ་རེད། དབྱིབས་ལས་འདས་པའི་ཚུལ་ག་འདྲ་རེད། དགེ་སྡིག་དཀར་ནག་ལ་སོགས་པའི་ཆོས་ཀྱིས་གོས་མ་ཐུབ་པའི་རྒྱུ་མཚན་འདི་སེམས་ཀྱི་སྙིང་པོ་འདི་ལ་ཡོན་ཏན་གྱི་ཁྱད་པར་ཅན་ག་རེ་འདུག་ཟེར་ནས་བརྟག་དཔྱད་བཏང་ཡོང་དུས། གཟོད་སེམས་ཀྱི་ཡོན་ཏན་འདི་ལ་ཐོས་བསམ་སྒོམ་གསུམ་གྱི་ཤེས་རབ་ཀྱིས་ངེས་ཤེས་རྙེད། གཞན་གྱིས་འཕྲོག་ཏུ་མི་ཐུབ་པའི་སྤོབས་པ་དང་གཞན་གྱིས་འཕྲོག་ཏུ་མི་ཐུབ་པའི་ངེས་ཤེས། ཕྱོགས་བཅུའི་རྒྱལ་བ་སྲས་དང་བཅས་པ་ཐམས་ཅད་མདུན་གྱི་ནམ་མཁའ་ལ་ཕེབས་ནས་ཁྱོད་ཀྱི་གནས་ལུགས་འདི་ནོར་སོང་གསུངས་ནའང་དྲང་དོན་དུ་གསུངས་རེད་མ་གཏོགས་ངེས་དོན་མ་རེད་བསམ་ཐུབ་པ་གཅིག་གིས་འདི་འདྲའི་སེམས་ལ་ངེས་ཤེས་གཅིག་སླེབས་ཡོང་དུས་དེ་ནས་སེམས་ཀྱི་གནས་ལུགས་མཐོང་བ་རེད་གསུངས་པ་རེད་འདུག །ཡིན་ན་ཡང་མཚོན་བྱེད་དཔེ་གཅིག་དགོས་ཀྱི་ཡོད་པ་རེད། དཔེ་མེད་ན་དོན་མཚོན་ཐུབ་ཀྱི་ཡོད་མ་རེད། མིང་ཡང་དགོས་ཀྱི་རེད། དེའང༌། མིང་དུ་གདགས་པར་མ་མཛད་ན། །འཇིག་རྟེན་ཐམས་ཅད་རྨོངས་པར་འགྱུར། །དེ་བས་རྨོངས་པ་བསལ་བའི་ཕྱིར། །མགོན་པོས་མིང་དུ་གདགས་པར་མཛད། །གསུངས་འདུག །མིང་གདགས་པ་དང་དཔེ་བཞག་པའི་རྒྱུ་མཚན་འདི་སོ་སོ་སྐྱེ་བོ་རྣམས་ལ་རྟོག་པའི་དྲྭ་བ་མང་པོས་བཅིངས་བསྡད་པ་རེད། རྟོག་པའི་དྲྭ་བ་འདི་ཕར་བ ཤིག་ཡག་ལ་གནས་ལུགས་ཁོ་རང་ཁ་ཐུག་ལ་ངོ་སྤྲད་ན་འདི་ཧ་གོ་ཐུབ་ཀྱི་མ་རེད། རྟོགས་ཐུབ་ཀྱི་མ་རེད། ཡིན་ན་ཡང་འདི་མཚོན་པར་བྱེད་པ་ལ་དང་པོ་དཔེའི་སྒོ་ནས་བརྡ་ཐབས་དུ་མ་བསྟན་ནས་ཡོང་དགོས་ཀྱི་ཡོད་པ་རེད་འདུག །ང་ཚོ་ད་ལྟ་སྔགས་ཀྱི་སྐབས་སུ་ཡིན་ནའང་རིམ་གཉིས་ལས་རྫོགས་རིམ་འདི་ཐད་ཀར་རྟོགས་མ་ཐུབ་ཡོང་དུས་དེ་ལ་བརྟེན་ནས་དང་པོ་བསྐྱེད་རིམ་འདི་གསུངས་དགོས་པའི་རྒྱུ་མཚན་འདི་རེད་འདུག །བསྐྱེད་རིམ་མེད་པ་ལ་རྫོགས་རིམ་ཡོང་གི་མེད་པ་རེད། ཐབས་ལ་མ་བརྟེན་པར་ཐབས་བྱུང་གི་འབྲེལ་བ་ཡོང་གི་མ་རེད།

དེ་ཡིན་དུས་སྔགས་ཀྱི་སྐབས་སུ་དང་པོ་བསྐྱེད་རིམ་བཤད། བསྐྱེད་རིམ་ལ་ལྷའི་རྣམ་གྲངས་འདི་ཚོ་བཤད། གཞལ་ཡས་ཁང་གི་ལྷ། དེ་ག་ནང་བཞིན་གྱི་དཀྱིལ་འཁོར། དེ་ནས་སྔགས་བཟླ་བ་གསུང་ཡིག་འབྲུ་ལ་སོགས་པ་མདོར་ན་མངོན་བྱང་ལྔའི་ཐོག་ནས་ལྷ་བསྐྱེད་སྟངས་དང་དཀྱིལ་འཁོར་བསྐྱེད་སྟངས་ལ་སོགས་པ་འདི་ཚོ་ཚང་མ་གསུང་ཡག་འདི་ཚོ་ཀུན་རྫོབ་ཀྱི་དྲང་དོན་རེད། ལྷ་ཟེར་བ་འདི་དངོས་གནས་ཡོད་མ་རེད་དེ་ལྷ་ཞེས་པ་མེད་ནའང་སྤྱིར་བཏང་རྣམ་རྟོག་ངན་པ་སྐྱེ་བ་དང་རྣམ་རྟོག་བཟང་པོ་སྐྱེ་བ་གཉིས་བྱས་ན། རྣམ་རྟོག་བཟང་པོ་སྐྱེ་བ་གདམས་ཀྱི་རེད་པ། རྣམ་རྟོག་ངན་པས་ད་ལྟ་བར་དུ་འཁོར་བ་ཐོག་མ་མེད་པ་ནས་མ་རིག་པ་ཡིས་རྒྱུ་བྱས་ལས་ཉོན་གཉིས་ཀྱིས་རྐྱེན་བྱས་ནས་དེ་ག་ཙམ་ཞིག་འཁོར་བ་ལ་ཉིང་མཚམས་སྦྱོར་ནས་འགྲོ་བ་རིགས་དྲུག་ལ་ངན་སོང་གི་སྡུག་བསྔལ་དེ་ག་ཙམ་མྱོང་དགོས་ཡག་འདི་དོན་མེད་པའི་རྣམ་རྟོག་འདི་འདྲ་བྱུང་བ་རེད། འདི་འདྲ་རྣམ་རྟོག་འདི་ཕར་ཐད་ཀར་བཤིག་ཡག་ལ་ལམ་སང་རྫོགས་རིམ་འདྲ་པོ་ཞིག་བསྟན་དགོས་ན་རྣམ་རྟོག་བཤིག་ཐུབ་ཀྱི་མེད་པ་རེད། གང་རེད་ཟེར་ན། བག་ཆགས་ཤིན་ཏུ་ནས་མཐུག་དྲག་པ་ཡིན་པ་དང༌། བག་ཆགས་ཤིན་ཏུ་ནས་ཀྱང་ཡུན་རིང་བ་ཡིན་པའི་རྒྱུ་མཚན་འདི་ལ་བརྟེན་ནས་ཡོང་ཐུབ་ཀྱི་ཡོད་མ་རེད། ལེན་པའི་རྣམ་པར་ཤེས་པ་ཟབ་ཅིང་ཕྲ། །ས་བོན་ཐམས་ཅད་ཆུ་བོའི་རྒྱུན་བཞིན་འབབ། །བདག་ཏུ་རྟོག་པར་གྱུར་ན་མི་རུང་ཞེས། །འདི་ནི་བྱིས་པ་རྣམས་ལ་ངས་མ་བསྟན། ཞེས་བཅོམ་ལྡན་འདས་ཀྱིས་ཀྱང་ཐད་ཀར་དུ་བསྟན་ཐུབ་མི་འདུག །གང་རེད་ཟེར་ན། ལེན་པའི་རྣམ་ཤེས་འདི་དཔེ་ཕྲ་བོ་ཡིན་པ་རེད། ས་བོན་ཐམས་ཅད་ནི་ཆུ་བོའི་རྒྱུན་བཞིན་དུ་བབ་པ་ཡིན་དུས་ལམ་སང་གཅིག་གསུངས་བཞག་པ་ཡིན་ན་ང་ཚོས་དེ་ལ་བདག་ཏུ་ཞེན་ནས་བདག་ཏུ་འཁྲུལ་འགྲོ་བའི་ཉེན་ཁ་ཡོད་པ་རེད། དེས་ན་ལམ་སང་རྫོགས་རིམ་བསྟན་མ་ཐུབ་པ་ཡིན་དུས་རྫོགས་རིམ་འདི་སྐྱེ་ཡག་ལ་དང་པོ་བསྐྱེད་རིམ་བཤད།

ལྷའི་རྣམ་གྲངས་བཤད། ལྷའི་རྣམ་གྲངས་འདྲེན་པ་འདི་ཚོ་བཤད། དེ་ནས་ལྷའི་ཁ་དོག་ལ་བརྟེན་ནས་ཁ་དོག་དཀར་པོ་ཡིན་པའི་རྒྱུ་མཚན་འདི་ཆོས་ཐམས་ཅད་སྟོང་ཉིད་ཀྱིས་ཟིན་པའི་བརྡ་རེད་ཟེར་ཡག་འདྲ་པོ། ཕྱག་གཡས་པ་ལ་རལ་གྲི་བསྣམས་ཡག་འདི་སྲིད་པའི་དྲྭ་བ་བཅད་པའི་བརྡ་རེད་ཟེར་ཡག་འདྲ་པོ། གཡོན་པ་ལ་བདུད་རྩི་བསྣམས་ཡག་འདི་འཆི་བ་མེད་པ་འཆི་མེད་ཀྱི་བཙན་ས་ཟིན་པའི་བརྡ་རེད་ཟེར་ཡག་འདྲ་པོ་མང་པོ་གསུངས་བསྡད་ཀྱི་འདུག །འདུ་བྱེད་ལྔ་བཅུ་རྩ་གཅིག་ཡོངས་སུ་དག་པ་ལ་ཐོད་ཕྲེང་ལྔ་བཅུ་རྩ་གཅིག་གིས་དོ་ཤལ་བྱས་པ་ལ་སོགས་པ་ཕག་མོའི་སྐབས་སུ་འདི་འདྲ་མང་པོ་གསུངས་ཀྱི་འདུག །དེ་ནང་བཞིན་གཙང་བཙོག་གཉིས་འཛིན་གྱི་རྟོག་པ་བཤིག་ཡག་ཆེད་དུ་ཕག་གི་དབུ་འདྲ་པོ་ལྷ་ཁོ་རང་ལ་དག་པ་དྲན་པ་བཤད་ཡོང་དུས་ཁ་དོག་དབྱིབས་དང་ཁ་དོག་ཕྱག་མཚན་ལ་སོགས་པ་རེ་རེ་ལ་ཡང་ཀུན་རྫོབ་རེ་རེ་ལ་དོན་དམ་རེ་རེ་སྦྱར་ནས་གསུངས་ཀྱི་འདུག །འདི་ག་རེ་རེད་ཟེར་ན། ལས་དང་པོ་པ་འདིས་རྫོགས་རིམ་ལ་ཐད་ཀར་འཇུག་མ་ཐུབ་ཡོང་དུས་བརྡ་དང་ཐབས་དང་ལམ་གྱི་རིམ་པ་ལ་བརྟེན་ནས་འཁྲིད་དགོས་ཀྱི་འདུག །དེ་ཡིན་དུས་སེམས་ཀྱི་སྙིང་པོ་ཁ་དོག་དབྱིབས་ལས་འདས་པའི་རྒྱུ་མཚན་འདི་ཤེས་ཡག་ལ་དང་པོ་ང་རང་ཚོས་མི་རྟག་པ་བཤད། དེ་ནས་བྱང་ཆུབ་ཀྱི་སེམས་བསྒོམ་པ་བཤད། དེ་ག་ནང་བཞིན་གྱིས་ཕ་རོལ་ཏུ་ཕྱིན་པ་དྲུག་གི་ཉམས་ལེན་འདི་ཚོ་རེ་རེ་བཞིན་དུ་བཤད་ཡག་དེ་ཡང་རྩ་བ་འདི་སེམས་ཀྱི་གནས་ལུགས་མཚོན་པའི་བརྡ་ལ་གསུངས་པ་རེད་པ། མ་གི་ཆོས་འདུལ་བ་ཀཱ་རི་ཀཱ་ནས་བཟུང་སྟེ་ཡ་གི་གཉིས་མེད་དུས་འཁོར་གྱི་བར་དུ་མདོ་སྔགས་ཀྱི་ཆོས་ཚུལ་ཐམས་ཅད་དང་རྒྱུད་སྡེ་གོང་མ་འདྲ་མི་འདྲ་མང་པོ་ཡོད་པ་འདི་ཚོའི་སྒང་ལ་སླེབས་ཀྱི་ཡོད་རེད། འདི་ག་རེ་རེད་ཟེར་ན། རང་སེམས་སྙིང་པོ་གང་ཡིན་པ་འདི་རྟོགས་པའི་ཆེད་དུ་སླེབས་པ་རེད་འདུག །སེམས་དོན་རྟོགས་པའི་ཆེད་དུ་གསུངས་པ་རེད།

དེ་ཡིན་དུས་ནམ་མཁའ་ལ་དབྱིབས་དང་ཁ་དོག་དཀར་ནག་མ་གྲུབ་པ་འདི་ནང་བཞིན་རེད། རང་གི་སེམས་ཉིད་མཐོང་ན་དགེ་བ་དང་སྡིག་པ་གང་གིས་ཀྱང་གནོད་པ་མི་བྱ། ཕན་མ་བཏགས། སུས་ཀྱང་ཕན་བཏགས་ཡོད་མ་རེད། སུས་ཀྱང་གནོད་སྐྱེལ་ཡོད་མ་རེད། འདས་པའི་སྐབས་སུ་ལའང་ཕན་བཏགས་ཡོད་མ་རེད། མ་འོངས་པའི་སྐབས་སུ་ལའང་ཕན་གདགས་ཀྱི་མ་རེད། ད་ལྟའང་འདོགས་ཀྱི་ཡོད་མ་རེད། འོ་ན་སངས་རྒྱས་ཟེར་ཡག་འདི་འཚལ་དགོས་ན། སངས་རྒྱས་འདི་ཟུར་དུ་འཚལ་འོང་ཡག་གང་ཡང་ཡོད་མ་རེད། རང་གི་སེམས་ཉིད་རྟོགས་པ་ལས་སངས་རྒྱས་གཞན་ན་ཡོད་མ་རེད་པ། སངས་རྒྱས་སངས་རྒྱས་ཟེར་ཡག་འདི་རང་གི་སེམས་ཀྱི་སྟེང་ནས་སངས་རྒྱས་ཟེར་ནས་ལབ་དགོས་ཀྱི་ཡོད་རེད་མ་གཏོགས་སངས་རྒྱས་ཀྱི་གོ་འཕང་ལ་འགྲོ་ཟེར་བའི་སྐབས་སུ་ཐག་རིང་པོ་ཞིག་ལ་འགྲོ་འོང་ས་ཅི་ཡང་མེད་པ་རེད། ག་རེ་རེད་ཟེར་ན་སེམས་ཀྱི་གནས་ལུགས་འདི་རྟོགས་ན་སངས་རྒྱས་རེད། འཇམ་དཔལ་མཚན་བརྗོད་ལས་གསུངས་པ་ནང་བཞིན། སྐད་ཅིག་གཅིག་གིས་བྱེ་བྲག་ཕྱེད། །སྐད་ཅིག་གཅིག་གིས་རྫོགས་སངས་རྒྱས། །ཟེར་བའི་ཚིག་འདིས་སྐད་ཅིག་གཅིག་གིས་བྱེ་བྲག་ཕྱེད། །ཟེར་བའི་སྐབས་སུ་སྐད་ཅིག་གཅིག་གིས་སེམས་ཀྱི་གནས་ལུགས་རྟོགས་ཡོང་དུས་འཁོར་འདས་གཉིས་ཀྱི་བྱེ་བྲག་ཕྱེད་ཡོང་བ་རེད། སྐད་ཅིག་གཅིག་གིས་རྫོགས་སངས་རྒྱས། །ཟེར་བའི་སྐབས་ལ་སྐད་ཅིག་གཅིག་གིས་རང་གི་སེམས་ཀྱི་གནས་ལུགས་འདི་མཐོང་ཡོང་དུས་རྫོགས་སངས་རྒྱས་སོང་བ་རེད། ཞེ་དྲག་ཐག་རིང་པོ་མེད་པ་རེད། སྐད་ཅིག་གཅིག་གིས་བྱེ་བྲག་ཕྱེད། །སྐད་ཅིག་གཅིག་གིས་རྫོགས་སངས་རྒྱས། །འདི་ཡིན་དུས་སངས་རྒྱས་རང་གི་སེམས་ལས་རྙེད་པ་མ་གཏོགས་ཟུར་དུ་སངས་རྒྱས་ཟེར་ཡག་འདི་འཚལ་དགོས་ན་རྙེད་ཡག་མེད་པ་རེད། དྭགས་པོ་རིན་པོ་ཆེ་ལ་མི་ལས་གསུངས་པ་ནང་བཞིན་གྱིས། ལྟ་བ་ཡིན་པར་ངེད་ཀྱིས་སེམས་ལ་ལྟོས། །སེམས་ལས་གཞན་དུ་ལྟ་བ་བཙལ་བ་ན། །གྱད་ཀྱིས་ནོར་འཚོལ་དང་འདྲའོ་ཨང་ངེ་ལྷ་རྗེ་སྟོན་པ་བ། །གསུང་ཡག་འདྲ་པོ་འདི་འདྲས་ལྟ་བ་སྒོམ་པ་སྤྱོད་པ་མར་རིམ་པ་བཞིན་དུ་གསུངས་འདུག

།དེ་ཡིན་དུས་ཐམས་ཅད་སེམས་ཀྱི་སྟེང་ནས་ཡོང་གི་ཡོད་རེད། འབྲས་བུ་སེམས་ཀྱི་སྟེང་ནས་ཡོང་དགོས་ཀྱི་ཡོད་རེད། རྒྱལ་བ་རྒྱ་མཚོའི་དབང་གི་སྐབས་སུ་དཔེ་བཤད་པའི་སྐབས་ལ། ལྟོས་ཤིག་རང་གི་སེམས་ལ་ལྟོས། །སེམས་ཉིད་ཅིར་ཡང་གྲུབ་པ་མེད། ཅེས་སྟོང་ཉིད་ཀྱི་དོན་དག་བཤད། སླར་གྲུབ་པ་མེད་པའི་སེམས་ཉིད་ལ། །སྣ་ཚོགས་སྣང་བ་ངོ་མཚར་ཆེ། །ཞེས་པའི་སྐབས་སུ་སྟོང་ཉིད་ཡིན་ན་ཡང་གསལ་སྟོང་འདུ་བྲལ་མེད་པ་ཡིན་པར་བཤད། དེ་ཡིན་དུས་དང་པོ། ལྟོས་ཤིག་རང་གི་སེམས་ལ་ལྟོས། །ཟེར་བའི་སྐབས་ལ་ལས་དང་པོ་པ་ལ་གསུངས་པ་རེད། ལྟོས་ཤིག་རང་གི་སེམས་ལ་ལྟོས། །ཟེར་བའི་སྐབས་སུ་བལྟ་བྱ་གཞི་སེམས་ཁོ་རང་མེད་ནའང་བལྟ་དགོས་ཀྱི་རེད་གསུངས་པའི་སྐབས་སུ་ལས་དང་པོ་པའི་ལྟ་བ་བྱེད། སྔགས་ཀྱི་སྐབས་སུ། སེམས་ཉིད་ཅིར་ཡང་གྲུབ་པ་མེད། །ཟེར་བའི་སྐབས་སུ་དབང་པོ་འབྲིང་གི་སྤྱོད་པ་བཤད་སོང༌། དབང་པོ་འབྲིང་གི་སྐབས་སུ་བལྟ་ཡོང་དུས་འོ་ན་ག་འདྲ་ཡོང་གི་རེད་ཟེར་ན། སེམས་སྟོང་ཉིད་རེད་ཟེར་ནས་སྟོང་ཉིད་ཀྱི་ཐོག་ནས་བཤད། གྲུབ་པ་མེད་པའི་སེམས་ཉིད་ལ། །སྣ་ཚོགས་སྣང་བ་ངོ་མཚར་ཆེ། །འདི་དབང་པོ་ཡང་རབ་ཀྱི་སྤྱོད་པ་སྟེ་འདི་སྐབས་སུ་ལམ་ཁྱེར་གསུངས་པ་རེད། འདོད་ཡོན་མ་སྤང་ལམ་ཁྱེར་བཤད་པ་རེད། ཉོན་མོངས་མ་སྤང་ལམ་ཁྱེར་བཤད་པ་རེད། འོ་ད་འདི་འདྲའི་ཐོག་ནས་ལམ་ཁྱེར་གསུངས་ཡོང་དུས་སྣང་ཙམ་ཉིད་ནས་སེམས་སུ་འདུས། །ཟེར་བའི་སྐབས་སུ་མཐའ་ལས་འདས་པའི་ལྟ་བ་གསུངས་པ་ཡིན་གསུངས་ཀྱི་འདུག །མཐའ་ཐམས་ཅད་ལས་འདས་པའི་ལྟ་བ་གསུངས་པ་རེད། སེམས་ཅན་ཀུན་གྱི་སེམས་ཉིད་དེ། །ཟེར་བའི་སྐབས་སུ་སེམས་ཅན་ཐམས་ཅད་ཀྱི་སེམས་ཀྱི་གནས་ལུགས་བདེ་བ་ཆེན་པ་བཤད་ཡོང་དུས་ཨེ་ཝཾ་ཟུང་འཇུག་སྟེ་དུས་འཁོར་སྐབས་སུ་ཡིན་ན། བདེ་བ་ཆེན་པོ་དང་སྟོང་པ་ཆེན་པོ་ཟུང་འཇུག་གི་ཐོག་ནས་སྦྱར་བར་བཤད་བསྡད་ཀྱི་འདུག །དེ་ལ། སེམས་ཅན་ཀུན་གྱི་སེམས་ཉིད་དེ། །བདེ་བ་ཆེན་པོའི་ཡེ་ཤེས་ཡིན། །རྣམ་པར་མི་རྟོག་བསམ་མི་ཁྱབ། །གསལ་བ་དེ་ཡི་ངོ་བོར་སྣང༌། །ཟེར་ནས་མར་ཆ་ཚང་སེམས་ངོ་སྤྲད་ཡག་གི་མན་ངག་གསུང་བསྡད་ཀྱི་འདུག

།དགེ་སྡིག་དཀར་ནག་ཆོས་ཀྱིས་གོས་མི་འགྱུར། །དེ་ཡིན་དུས་བཅོམ་ལྡན་འདས་ཀྱིས་མདོ་ལས་གསུངས་ཡོད་རེད། སེམས་རྟོགས་ན་སངས་རྒྱས་ཡིན་པས་སངས་རྒྱས་གཞན་དུ་མ་བཙལ་བར་འདུ་ཤེས་རབ་ཏུ་བསྒོམ་པར་བྱའོ། །ཟེར་ནས་བཅོམ་ལྡན་འདས་ཁོང་རང་གིས་རྗེས་འཇུག་ཐམས་ཅད་ལ་མང་པོ་གསུངས་འདུག །སེམས་རྟོགས་ན་སངས་རྒྱས་ཡིན་གསུངས་པ་འདི་ད་ལྟའི་སེམས་འདི་ཧ་གོ་ཐུབ་ན་སངས་རྒྱས་ཡིན་ཟེར་བ་རེད། འདི་མ་གཏོགས་སེམས་འདི་ཕར་བཞག་ནས་སངས་རྒྱས་གཅིག་གཞན་དུ་བཙལ་དགོས་ན་མེད་པ་རེད། འབྲས་བུ་གཞན་དུ་བཙལ་དགོས་ན་མེད་པ་རེད། རང་གི་སེམས་འདི་ཚུར་བཞག་འབྲས་བུ་གཞན་དུ་རེ་དགོས་ན་ཡོང་གི་མེད་པ་རེད། སེམས་ཁོ་རང་ལ་བརྟེན་ནས་སངས་རྒྱས་ཡིན་པ་རྟོགས་ཐུབ་ཀྱི་ཡོད་རེད། རྗེ་བཙུན་མི་ལས། སངས་རྒྱས་ལག་པའི་མཐིལ་ན་གདའ། །ཟེར་ཡག་འདི་རེད་པ། སངས་རྒྱས་ལག་པའི་མཐིལ་ན་གདའ། །གསུངས་པ་ལག་པ་ནང་ལ་སངས་རྒྱས་འདུག་ཟེར་ནས་གསུངས་པ་མ་རེད། འོ་ན་ག་རེ་རེད་ཟེར་ན། ཤིན་ཏུ་ཐག་ཉེ་དྲག་པའི་རྒྱུ་མཚན་ལ་བརྟེན་ནས། སངས་རྒྱས་ལག་པའི་མཐིལ་ན་གདའ། །གསུངས་པ་རེད། ངོ་ཤེས་མ་ཤེས་གཅིག་རེད། ཁྱེད་རང་ངོ་མ་ཤེས་ནས་ལྷག་བསྡད་པ་རེད་མ་གཏོགས་ངོ་ཤེས་ན་སངས་རྒྱས་ཁྱོད་རང་མཉམ་དུ་རྟག་པར་འདུག་གསུངས་པ་རེད་པ། སེམས་རྟོགས་ན་སངས་རྒྱས་ཡིན་པས་སངས་རྒྱས་གཞན་དུ་མ་བཙལ་བར་འདུ་ཤེས་རབ་ཏུ་བསྒོམ་པར་བྱའོ། །གསུངས་པ་འདི་ཚོ་གཅིག་པ་རེད།00000000 

16711680 ད་འཁོར་ཆོས་ཀྱིས་སེམས་ཀྱི་ངོ་བོར་མ་གོས་པའི་ཚུལ། 00000000 0000000000000255 དཔེར་ན་གསལ་དྭངས་ཉི་མའི་སྙིང་པོ་དེ། ། བསྐལ་པ་སྟོང་གི་མུན་པས་སྒྲིབ་མི་འགྱུར། ། དེ་བཞིན་རང་སེམས་སྙིང་པོ་འོད་གསལ་དེ། ། བསྐལ་པའི་འཁོར་བས་སྒྲིབ་པར་མི་ནུས་སོ། ༈ །༦། 00000000དཔེར་ན་གསལ་དྭངས་ཉི་མའི་སྙིང་པོ་དེ། ཅེས་ཉི་མ་ཟེར་ཡག་འདི་གསལ་པོ་ཡོད་པ། འཇིག་རྟེན་གྱི་མུན་པ་ཐམས་ཅད་བསལ་ཐུབ་པ་རེད་པ། ཤིན་ཏུ་དྭངས་པ་ཡོད་པ། ཤིན་ཏུ་གསལ་པོ་ཡོད་པ། འདི་འདྲའི་གསལ་དྭངས་ཟེར་བའི་སྐབས་སུ་ཉི་མའི་ཡོན་ཏན་བཤད་པ་རེད་པ། ཉི་མའི་ཡོན་ཏན་ག་རེ་རེད་ཟེར་ན། གསལ་ཞིང་དྭངས་པ་རེད་ཟེར་བ་རེད། འཇིག་རྟེན་གྱི་ཁམས་ཐམས་ཅད་འོད་ཀྱིས་གསལ་པོ་བཟོས་ཐུབ་པ་དང༌། དེ་ཡང་རྙོག་པ་མེད་པ་དྭངས་ཐུབ་ཡག་རེད་པ། ཉི་མ་ཁོ་རང་ལ་རྙོག་པའི་དྲི་མས་ནམ་ཡང་གོས་མྱོང་ཡོད་མ་རེད། ཇི་ཙམ་ཇི་ཙམ་ཐལ་བ་ལང་ཇི་ཙམ་ཇི་ཙམ་རྡུལ་འཚུབ་ཇི་ཙམ་ཇི་ཙམ་སྤྲིན་ལ་སོགས་པ་དེ་འདྲའི་བཙོག་པ་ཡོད་ནའང་ཉི་མ་ལ་རྡུལ་དང་སྤྲིན་དང་དུ་བ་ལ་སོགས་པས་གོས་ཐུབ་ཀྱི་མ་རེད། འདི་ཉི་མའི་ཡོན་ཏན་ཡིན་པ་རེད། འདི་འདྲའི་གསལ་དྭངས་ཀྱི་ཡོན་ཏན་འདི་གདོད་མ་ནས་གསལ་བའི་རང་བཞིན་རེད་མ་གཏོགས་ཉི་མ་འདི་དང་པོ་ནག་ཁུང་འདྲ་པོ་གཅིག་ཆགས་དེ་ནས་རྐྱེན་ལ་བརྟེན་ནས་གསལ་པོ་ཆགས་ཡོང་བ་འདི་འདྲ་མ་རེད། ཉི་མ་འདི་ཁོ་དང་པོ་ཉིད་ནས་གདོད་མ་ཉིད་ནས་གསལ་པོ་ཆགས་བསྡད་ཡོད་རེད། གདོད་མ་ཉིད་ནས་གསལ་བའི་རང་བཞིན་རེད། གདོད་མ་ཉིད་ནས་དྭངས་པའི་རང་བཞིན་རེད། འདི་འདྲ་ཡིན་དུས་ཡེ་གདོད་མ་ནས་གསལ་བའི་རང་བཞིན་ཡིན་པ་ལ་དྭངས་པའི་རང་བཞིན་ཡིན་བསྡད་ཡག་གི་ཡོན་ཏན་སྙིང་པོ་འདི་མུན་པ་ཤིན་ཏུ་མཐུག་པོ་དཔེར་ན་བསྐལ་པ་སྟོང་ཕྲག་མང་པོའི་བར་བསགས་བཞག་པའི་མུན་པ་གཅིག་སླེབས་ཡོང་ན་ཡང་འདིས་ཉི་མ་ལ་བསྒྲིབ་ཐུབ་ཀྱི་མ་རེད་གསུངས་པ་རེད་འདུག །མུན་པ་ཤིན་ཏུ་གནག་པ་བསྐལ་པ་སྟོང་ཕྲག་མང་པོ་བར་དུ་བསགས་ནས་ཉི་མ་ལ་ནག་ཁུང་བཟོ་ཡི་ཡིན།

ད་ཉི་མའི་འོད་འདི་མེད་པ་བྱེད་ཀྱི་ཡིན་ཟེར་ནས་ལབ་པ་ཡིན་ན་ཡང་ཉི་མའི་འོད་གསལ་བ་སྐད་ཅིག་མ་འདི་ནམ་ཡང་ཉི་མའི་གསལ་བ་རྙོག་ཐུབ་ཀྱི་མ་རེད་གསུངས་པ་རེད། ཇི་ཙམ་ཇི་ཙམ་བསྐལ་པ་སྟོང་ཕྲག་མང་པོ་ལ་བསགས་བཞག་པའི་མུན་པ་ཉི་མའི་འོད་གསལ་བ་འདི་སྐད་ཅིག་མ་གཅིག་རེད། སྐད་ཅིག་མ་གཅིག་ལ་ཉི་མའི་འོད་འདི་ཤར་ཡོང་དུས་འཇིག་རྟེན་གྱི་ཁམས་ཀྱི་མུན་པ་ཐམས་ཅད་བསལ། འཇིག་རྟེན་གྱི་ཁམས་ཀྱི་འོད་ཀྱི་སྣང་བ་དང་འོད་ཀྱི་གསལ་བ་བསྐྱེད་ཐུབ་ཀྱི་རེད་གསུངས་པ་རེད་འདུག །འདི་མ་གཏོགས་བསྐལ་པ་སྟོང་ཕྲག་མང་པོ་ལ་བསགས་བཞག་པའི་མུན་པ་འདིས་ཉི་མའི་འོད་འདི་ཕར་མོག་མོག་པོར་བྱེད་ཐུབ་ཀྱི་མ་རེད་གསུངས་པ་རེད། དཔེ་འདི་ལས་སླ་པོ་འདུག །བསྐལ་པ་སྟོང་གི་མུན་པས་སྒྲིབ་མི་འགྱུར། །བསྐལ་པ་སྟོང་གི་མུན་པས་ཉི་མའི་འོད་འདི་སྒྲིབ་ཐུབ་ཀྱི་མ་རེད། ཉི་མའི་ཡོན་ཏན་འདི་སྒྲིབ་ཐུབ་ཀྱི་མ་རེད། 00000000དེ་བཞིན་རང་སེམས་སྙིང་པོ་འོད་གསལ་དེ། །དཔེ་དེ་བཞིན་དུ་རང་སེམས་སྙིང་པོ་འོད་གསལ་དེ། སེམས་ཀྱི་ངོ་བོ་འོད་གསལ་འདི་ད་ལྟ་ཚད་མ་རྣམ་འགྲེལ་ནང་གསུངས་པ་ལྟར། སེམས་ཀྱི་རང་བཞིན་འོད་གསལ་བ། །དྲི་མ་རྣམས་ནི་གློ་བུར་བ། །ཞེས་གསུངས་འདུག །སྤྱིར་བཏང་མདོ་སེམས་ཐུན་མོང་བའི་ལུགས་ཀྱི་བསྟན་བཅོས་གཅིག་རེད་དེ། ཡིན་ནའང་འདི་ནང་ལ་སྤྱིར་བཏང་གི་སྙིང་པོའི་ལུགས་ཀྱི་ཚིག་དང་འདྲ་བ་མང་པོ་གསུངས་ཀྱི་འདུག །འདྲ་པོ་ཞེ་དྲག་ཡོད་པ་རེད། དེས་ན་རང་གི་སེམས་ཀྱི་ངོ་བོ་འོད་གསལ་བ་འདི་ཉིད་སྐད་ཅིག་མ་ཉིད་ལ་རྟོགས་ལ། སྐད་ཅིག་ཉིད་ལ་རྟོགས་ཟེར་ན་སྐད་ཅིག་གཅིག་ལ་རྟོགས་ནས་གསུངས་པ་རེད། དེ་བཞིན་རང་སེམས་སྙིང་པོ་འདི་སྐད་ཅིག་མ་གཅིག་ལ་རྟོགས་ན། བསྐལ་པའི་འཁོར་བས་སྒྲིབ་པར་མི་ནུས་སོ། །བསྐལ་པ་ལ་བསགས་བཞག་པའི་སྡིག་པ་དང༌། ཚེ་རབས་འཁོར་བ་ཐོག་མ་མེད་པ་ནས་བསགས་བཞག་པའི་སྡིག་པ། ཚེ་རབས་འཁོར་བ་ཐོག་མ་མེད་པ་ནས་བསགས་བཞག་པའི་ལས་དང་ཉོན་མོངས་པའི་སྒྲིབ་པ་ཐམས་ཅད་ཀྱང་སྐད་ཅིག་གཅིག་ལ་བསལ་ཐུབ་ཀྱི་རེད་གསུངས་པ་རེད།

མདོར་ན་ང་ཚོས་སྡིག་སྒྲིབ་སྦྱོང་ཡག་ལ་ལྷ་རྡོ་རྗེ་སེམས་དཔའི་བསྒོམ་བཟླས་དང༌། དེ་ག་ནང་བཞིན་བདེ་གཤེགས་སུམ་ཅུ་སོ་ལྔའི་ལྟུང་བ་བཤགས་པའི་ཆོ་ག །དེ་ག་ནང་བཞིན་གྱི་སྔགས་ཀྱི་ལུགས་སུ་ཡིན་ན་སྦྱིན་སྲེག་བྱེད་པ་ལ་སོགས་པ་དང༌། དེ་ག་ནང་བཞིན་གཙུག་ལག་ཁང་དང་སྐུ་གསུང་ཐུགས་རྟེན་བཞེང་ཡག་ལ་སོགས་པ་ང་རང་ཚོའི་སྡིག་སྒྲིབ་སྦྱོང་ཡག་གི་ཐབས་ལ་རིམ་པ་མང་པོ་བསྟེན་གྱི་ཡོད་རེད་དེ། སྤྱིར་བཏང་སྡིག་པ་སྦྱང་ཡག་གི་ཐབས་ལ་བཅོམ་ལྡན་འདས་ཀྱི་མདོ་དང་སྔགས་ལས་གསུངས་ཙམ་ཞིག་རེད་མ་གཏོགས་དོན་དུ་སྡིག་སྒྲིབ་འདི་ཆ་ཚང་སྦྱང་ཐུབ་ཀྱི་རེད་ཟེར་ཡག་གི་འགན་འདི་ཆ་ཚང་ཡོད་མ་རེད། ཡིན་ན་ཡང་ཡག་ཤོས་འདི་ཚེ་རབས་འཁོར་བ་ཐོག་མ་མེད་པ་ནས་ད་ལྟ་བར་དུ་ལས་དང་ཉོན་མོངས་པའི་གཞན་དབང་དུ་གྱུར་པའི་སྡིག་པའི་ལས་མཚམས་མེད་པ་དང་ཚད་མེད་པ་བསམ་གྱིས་མི་ཁྱབ་པ་བསགས་བཞག་པ་འདི་ཚོ་ཕར་འཇོམས་ཡག་ལ་ཐབས་ཟབ་ཤོས་འདི་ག་རེ་རེད་ཟེར་ནས་དྲི་ཡོང་དུས་ཐབས་ཟབ་ཤོས་འདི་སེམས་ཀྱི་རང་བཞིན་གང་ཡིན་པ་འདི་རྟོགས་ཐུབ་ན་ཐབས་ཟབ་ཤོས་འདི་ཡིན་གསུངས་འདུག ། དེ་བཞིན་རང་སེམས་སྙིང་པོ་འོད་གསལ་དེ། །བསྐལ་པའི་འཁོར་བས་སྒྲིབ་པར་མི་ནུས་སོ། །ཟེར་བའི་སྐབས་སུ་བསྐལ་པ་སྟོང་ཕྲག་མང་པོ་ལ་དམྱལ་བ་ལ་ལན་གྲངས་མང་པོ་ཡི་དྭགས་ལ་ལན་གྲངས་མང་པོ་དུད་འགྲོ་ལ་ལན་གྲངས་མང་པོ། དེ་ག་ནང་བཞིན་གྱིས་ལྷ་དང་མི་དང་ལྷ་མ་ཡིན་ལ་སོགས་པ་འགྲོ་བ་རིགས་དྲུག །སྐྱེ་གནས་རྣམ་པ་བཞི། ལམ་རྒྱུད་ལྔ་ལ་སོགས་པ་ག་བ་ལ་ཕྱིན་ནའང་ག་ཚོད་ཅིག་སྡིག་པ་མང་པོ་བསགས་བཞག་ཡོད་ནའང་བསྐལ་པ་སྟོང་ཕྲག་མང་པོ་ལ་བསགས་བཞག་པའི་སྡིག་པ་ཡོད་ནའང་རང་སེམས་སྙིང་པོ་འོད་གསལ་འདི་སྐད་ཅིག་གཅིག་གིས་རྟོགས་ན་གྲོལ་ཐུབ་ཀྱི་རེད་གསུངས་པ་རེད། འདི་ཡིས་སྡིག་པ་འདི་སྦྱང་ཐུབ་ཀྱི་རེད་གསུངས་པ་རེད། སྡིག་པོ་ཆེ་བཙན་ཐབས་སུ་སངས་རྒྱས་པའི་གདམས་ངག་ཟེར་མཁན་འདི་ཡིན་པ་རེད།

རྒན་མོའི་མཛུབ་ཚུག་ཟེར་ཡག་འདྲ་པོ་དང༌། སྡིག་པོ་ཆེ་བཙན་ཐབས་སུ་སངས་རྒྱས་པའི་གདམས་ངག་ཟེར་མཁན་འདྲ་པོ་དང༌། བྱ་བརྒྱ་འུར་དེད་ཀྱི་གདམས་ངག་ཟེར་ཡག་འདྲ་པོ་དེ་འདྲ་མང་པོ་འདུག །འདི་ཚོ་ཁ་ཐུག་ཁ་ཐུག་ངོ་སྤྲོད་ཡོང་དུས་སྡིག་པོ་ཆེ་ཡིན་ནའང་ཁོ་སེམས་ཀྱི་གནད་འགག་འདྲ་པོ་ཞིག་ཟིན་ཐུབ་པ་ཡིན་ན་གྲོལ་འགྲོ་ཡག་རེད་འདུག །བསྐལ་པ་སྟོང་དུ་བསགས་པའི་མུན་པས་སྒྲིབ་ཐུབ་ཀྱི་མ་རེད། དེ་བཞིན་དུ་རང་སེམས་སྙིང་པོ་འོད་གསལ་འདི་ལ། བསྐལ་པའི་འཁོར་བས་སྒྲིབ་པར་མི་ནུས་སོ། །གསུངས་འདུག །ཡང་རྒྱུད་བླ་མ་ལས། ངོ་བོ་རྒྱུ་འབྲས་ལས་ལྡན་འཇུག་པ་དང༌། །གནས་སྐབས་དེ་བཞིན་ཀུན་ཏུ་འགྲོ་བའི་དོན། །རྟག་ཏུ་མི་འགྱུར་ཡོན་ཏན་དབྱེར་མེད་ནི། །དོན་དམ་དབྱིངས་ཀྱི་དགོངས་དོན་ཡིན་ཞེས་བྱ། ཞེས་དང༌། དེ་ག་ནང་བཞིན་གྱིས། རིན་ཆེན་ནམ་མཁའ་ཆུ་དག་བཞིན། །རྟག་ཏུ་རང་བཞིན་ཉོན་མོངས་མེད། །ཟེར་ཡག་འདྲ་པོ་ད་ལུང་མང་པོ་ཡོད་རེད་དེ་ཚོ་དཔེ་འདྲ་པོ་རེད་འདུག །དེ་བཞིན་རང་སེམས་སྙིང་པོ་འོད་གསལ་དེ། །བསྐལ་པའི་འཁོར་བས་སྒྲིབ་པར་མི་ནུས་སོ། །ཟེར་བ་འདི་དང༌། མདོར་ན་དོན་དག་འདི་རང་གི་སེམས་ཀྱི་སྙིང་པོ་འོད་གསལ་བ་གང་ཡིན་པ་འདི་ད་ལྟ་བར་དུ་ངོ་མ་ཤེས་པ་རེད་གསུངས་པ་རེད། སེམས་ཀྱི་སྙིང་པོ་འོད་གསལ་བ་འདི་ང་རང་ལ་ཡོད་རེད་པས་ཟེར་ན་རང་གི་རྒྱུད་ལ་རང་ཆས་སུ་ཡེ་གདོད་མ་ནས་ཡོད་རེད་གསུངས་པ་རེད། ཡེ་གདོད་མ་ནས་ཡོད་ནའང་ད་ལྟ་ཤངས་པ་བཀའ་བརྒྱུད་ཀྱི་ཤངས་པའི་ཕྱག་ཆེན་ནང་ལ་ཡོད་རེད། སླ་དྲག་པས་ཡིད་མ་ཆེས། ཉེ་དྲག་པས་ངོས་མ་ཟིན། གསུངས་པ་ནང་བཞིན་སླ་དྲག་ནས་ཡིད་མ་ཆེས་པ་རེད། སེམས་ཀྱི་རང་བཞིན་འོད་གསལ་ཟེར་ཡག་འདི་དཔེ་དཀའ་ལས་ཁག་པོ་མགོ་ཡུ་འཁོར་དགོས་ཡག་གང་ཡང་མེད་པ་རེད་འདུག །སེམས་ཀྱི་རང་བཞིན་འོད་གསལ་ཟེར་ཡག་འདི་རང་གི་རྒྱུད་ལ་ཡོད་པ་ཡིན་དུས་འདི་ལ་དོ་སྣང་གཅིག་སྤྲད་ནས་བླ་མ་བཟང་པོའི་མན་ངག་དང་འགྲོགས་ནས་སྒོམ་གྱི་ཡིན་ན་ལས་སླ་པོ་ཡོད་རེད།

དེ་ཡིན་དུས་སླ་དྲག་ནས་ཡིད་མ་ཆེས་པ་རེད་གསུངས་པ་རེད། སླ་དྲག་པས་ཡིད་མ་ཆེས། ཉེས་དྲག་པས་ངོས་མ་ཟིན་གསུངས་པ་རེད། ཐག་ཉེ་སོང་དུས་རང་གི་སེམས་འདི་རང་ལ་ཡོད་རེད་པ། ཐག་ཉེ་དྲག་དུས་ངོས་མ་ཟིན་པ་རེད། རིང་བའི་ཤིང་སྡོང་མཐོང་ཐུབ་ཀྱི་ཡོད་རེད་དེ་ཡིན་ན་ཡང་ཉེ་དྲག་པའི་མིག་གི་སྤུ་རིས་མཐོང་ཐུབ་ཀྱི་མི་འདུག །དེ་ཉེ་དྲག་ནས་མཐོང་མ་ཐུབ་པ་རེད། འོ་དེ་ཡིན་དུས་སླ་དྲག་པས་ཡིད་མ་ཆེས། ཉེས་དྲག་པས་ངོས་མ་ཟིན། གསུངས་པ་རེད། དེ་ནང་བཞིན་གྱི་ད་ལྟ་འདིའི་སྐབས་ལའང་གཅིག་པ་རེད། ནམ་མཁའི་རང་བཞིན་ལ་དཔེ་བཞག་ནས་མདོར་ན་སེམས་ཀྱི་རང་བཞིན་འོད་གསལ་བ་འདི་ང་རང་ལ་ཡོད་ནའང་ངོ་མ་ཤེས་པ་རེད། འདི་རྟོགས་ཐུབ་ན་ག་འདྲ་རྟོགས་དགོས་རེད་ཟེར་ན། རྟོགས་ཟེར་བའི་སྐབས་སུ་ལ་སྒོམ་བརྒྱབ་ནས་རྟོགས་རྒྱུ་ཡོད་པའི་སྐད་ཆ་གང་ཡང་མ་རེད། ག་རེ་དགོས་རེད་ཟེར་ན། སྤྱིར་རང་ལ་ཚེ་རབས་འཁོར་བ་ཐོག་མ་མེད་པ་ནས་ད་ལྟ་བར་དུ་སེམས་རྒྱུད་ལ་དེ་འདྲ་པོའི་སྙིང་པོའི་འོད་གསལ་བ་འདི་ཡོད་ནའང་འདི་ལ་དོ་སྣང་ཆུང་ཆུང་བྱས། ཆགས་སྡང་ལ་སོགས་པ་ཉོན་མོངས་པའི་གཞན་དབང་དུ་གྱུར། དེའི་གཞན་དབང་དུ་གྱུར་ཡོང་དུས་ཉོན་མོངས་པ་འདི་སྟོབས་ཆེ་དྲག་བཙན་དྲག་འདི་ཡིས་དབང་དུ་སོང་ནས་སེམས་ཀྱི་རང་བཞིན་སྙིང་པོ་འོད་གསལ་བ་འདི་ཡོད་ནའང་མཐོང་ཐུབ་ཀྱི་མེད་པ་རེད། འདི་སྒྲིབ་འགྲོ་བ་རེད། ད་ལྟ་དངོས་གནས་དྲང་གནས་ཀྱི་ལས་དང་སྨོན་ལམ་གྱིས་འཕྲད་ནས་ལམ་ཁྱེར་གྱི་ཉམས་ལེན་ཟབ་པོ་འདི་འདྲ་ཞིག་བྱེད་ཡོང་དུས་འདི་ལ་དོ་སྣང་ཆུང་ཆུང་དུ་མ་སོང་བར། སེམས་ཀྱི་རང་བཞིན་འོད་གསལ་བ་གང་ཡིན་པ་འདི་མཚན་ལྡན་གྱི་བླ་མའི་གདམས་ངག་དང༌། རང་གི་ཡང་སྔོན་གྱི་བསོད་ནམས་ཀྱི་ལས་འཕྲོ་སད་ནས་དེའི་སྟོབས་ཀྱིས་སེམས་ཀྱི་རང་བཞིན་སྙིང་པོ་འོད་གསལ་གང་ཡིན་པ་འདི་མ་ནོར་བ་མ་འཁྲུལ་བར་དམ་ཆོས་ཚད་མ་ལས་གསུངས་པ་ནང་བཞིན་གྱིས་ཉམས་ལེན་བྱེད་དེའི་སྟེང་དུ་ངོ་འཕྲོད་ཡོང་དུས་དེ་ནས་བསྐལ་པ་སྟོང་ཕྲག་མང་པོ་ལ་བསགས་པའི་སྡིག་སྒྲིབ་ཐམས་ཅད་ཀྱང་སྐད་ཅིག་གཅིག་ལ་བྱང་འགྲོ་ཡི་རེད་གསུངས་པ་རེད་འདུག

།གོ་བདེ་བོ་ཞིག་བཤད་བཞག་ན་མང་པོ་གང་ཡང་མེད་པ་རེད། དེ་བཞིན་རང་སེམས་སྙིང་པོ་འོད་གསལ་དེ། །བསྐལ་པའི་འཁོར་བས་སྒྲིབ་པར་མི་ནུས་སོ། ༈ །གསུངས་པ་འདི་ངོ་ཤེས་མ་ཤེས་དང་སྒྲིབ་མ་སྒྲིབ་ཞིག་ལ་བཞག་འདུག །ངོ་ཤེས་མ་ཤེས་གཅིག་རེད་མ་གཏོགས་ཡོད་པ་ཙམ་གྱིས་ཕན་གྱི་མ་རེད། ཡོད་ནི་སེམས་ཅན་ཐམས་ཅད་ལ་ཡང་ཡོད་རེད་པ། ཡིན་ན་ཡང་ཡོད་པ་འདི་ཤེས་དགོས་ཀྱི་ཡོད་རེད། མ་ཤེས་ན་ད་རུང་ཡང་སྒྲིབ་བསྡད་པ་རེད། དེ་ཡང་ཕྱག་ཆེན་སྨོན་ལམ་ལས། འགྲོ་བའི་རང་བཞིན་རྟག་ཏུ་སངས་རྒྱས་ཀྱང༌། །མ་རྟོགས་དབང་གིས་མཐའ་མེད་འཁོར་བར་འཁྱམས། །སྡུག་བསྔལ་མུ་མཐའ་མེད་པའི་སེམས་ཅན་ལ། །བཟོད་མེད་སྙིང་རྗེ་རྒྱུད་ལ་སྐྱེ་བར་ཤོག །གསུངས་པ་འདི་འགྲོ་བའི་རང་བཞིན་རྟག་ཏུ་སངས་རྒྱས་ཟེར་ཡག་འདི་གང་རེད། འགྲོ་བའི་རང་བཞིན་འདི་དུས་རྟག་ཏུ་རང་བཞིན་སྙིང་པོ་འོད་གསལ་འདི་ལས་འདུ་འབྲལ་ཡོད་མ་རེད་གསུངས་པ་རེད། སེམས་ཅན་ཐམས་ཅད་ཀྱི་རྒྱུད་ལ་སེམས་ཀྱི་རང་བཞིན་འོད་གསལ་འདི་དང་འདུ་འབྲལ་ཡོད་མ་རེད། མདོག་སྐྱོ་བ་ཐབས་སྐྱོ་བ་རྒྱུ་ཆུང་བ་དཔལ་འབྱོར་མེད་མཁན་སྤྲང་པོ་འདི་ཚོ་ལ་སེམས་ཀྱི་རང་བཞིན་འོད་གསལ་བ་འདི་ཐབས་ཆགས་ཞིག་མ་གཏོགས་མེད། རྒྱུ་ཆེ་བ་ཁ་ཐབས་ཆེ་བ་མི་དཔོན་པོ་གཟི་བརྗིད་ཆེན་པོ་འདི་ཚོ་ལ་སེམས་ཀྱི་རང་བཞིན་འོད་གསལ་བ་འདི་ཡག་ག་ཡོད་པ་འདི་འདྲ་ཡོད་མ་རེད། རིགས་མཐོ་དམན་དང་དེ་ག་ནང་བཞིན་སྐྱེ་བ་བཟང་ངན་དང་དཔལ་འབྱོར་ཆེ་ཆུང་ལ་བརྟེན་ནས་སེམས་ཀྱི་རང་བཞིན་སྙིང་པོ་འོད་གསལ་འདི་ཡང་ཡག་སྡུག་ཡོང་གི་ཡོད་མ་རེད། འོ་ན་ག་རེ་རེད་ཟེར་ན། འདི་ལ་དོ་སྣང་ཞིག་སྤྲད་མ་སྤྲད་གཅིག་རེད་མ་གཏོགས་དོ་སྣང་སྤྲད་ན་སེམས་འདི་རྟོགས། དོ་སྣང་མ་སྤྲད་ན་འཁྲུལ་བསྡད་པ་རེད་འདུག ། 16711680དོན་དེ་སླར་ཡང་རྒྱས་པར་བཀྲལ་བ། 0000000000000255 དཔེར་ན་ནམ་མཁའ་སྟོང་པར་ཐ་སྙད་རབ་བཏགས་ཀྱང༌། ། ནམ་མཁའ་ལ་ནི་འདི་འདྲར་བརྗོད་དུ་མེད། །

དེ་བཞིན་རང་སེམས་འོད་གསལ་བརྗོད་གྱུར་ཀྱང༌། ། བརྗོད་པས་འདིར་འདྲར་གྲུབ་ཅེས་ཐ་སྙད་གདགས་གཞི་མེད། ༈ །༧། 00000000དཔེར་ན་ནམ་མཁའ་སྟོང་པར་ཐ་སྙད་རབ་བཏགས་ཀྱང༌། །གསུངས་པ་འདི། ནམ་མཁའ་སྟོང་པ་ལ་ཐ་སྙད་མང་པོ་བཏགས་ནས་ནམ་མཁའ་སྟོང་པ་རེད་ཟེར་ཡག་འདྲ་པོ་དང་ནམ་མཁའ་ལ་དབྱིབས་ཡོད་རེད་ཟེར་ཡག་འདྲ་པོ་དབྱིབས་འདི་ཡང་གྲུ་བཞི་རེད་ཟེར་ཡག་འདྲ་པོ་ཟླུམ་པོ་རེད་འདྲ་པོ་ཕྱྭ་ལེ་བ་དང་ཕྱྭ་ལེ་བ་མ་ཡིན་པ་འདྲ་པོ་རེད་ཟེར་ནས་བཤད་བསྡད་པ་ཡིན་ནའང་ནམ་མཁའ་འདི་ལ་གྲུབ་ཀྱི་ཡོད་མ་རེད། ནམ་མཁའ་མཚོན་ཐུབ་ཀྱི་ཡོད་མ་རེད། ད་གིན་དཔེ་ཞུ་བ་ནང་བཞིན། ནམ་མཁའ་མཐོང་ཞེས་སེམས་ཅན་ཚིག་ཏུ་རབ་བརྗོད་པ། །ནམ་མཁའ་ཇི་ལྟར་མཐོང་ཞེས་དོན་འདི་བརྟག་པར་གྱིས། །དེ་ལྟར་ཆོས་མཐོང་བ་ཡང་དེ་བཞིན་གཤེགས་པས་ཏེ། །མཐོང་བ་དཔེ་གཞན་གྱིས་ནི་བསྙད་པར་ནུས་མ་ཡིན། །ཟེར་ནས་དཔེ་འདི་མ་གཏོགས་གཞན་དག་རྙེད་ཐུབ་ཀྱི་མེད་པ་རེད་འདུག །ཀུན་མཁྱེན་ཀློང་ཆེན་པས་ཀྱང་གསུངས་ཡོད་རེད། འདི་དོན་བརྗོད་ལ་རྒྱལ་བའི་ལྗགས་ཀྱང་རྡུག །གསུངས་པ་རེད། སེམས་ཀྱི་གནས་ལུགས་མཐར་ཐུག་པའི་གནས་ལུགས་གང་ཡིན་པ་འདི་འདྲ་ཞིག་ཡོད་རེད་ཟེར་ནས་སྒྲ་དང་ཚིག་དང་བརྗོད་བྱའི་སྟེང་ནས་བཤད་དགོས་ན་བཅོམ་ལྡན་འདས་ཀྱི་ལྗགས་ཀྱང་རྡུག་གི་རེད་གསུངས་པ་རེད། འདི་ནང་བཞིན་གྱི་ནམ་མཁའ་དེའང་དབྱིབས་གྲུ་བཞི་ཟླུམ་པོ་ལ་སོགས་པ་གང་དུའང་མ་གྲུབ་པ་རེད། བརྗོད་དུ་མེད་པ་རེད། དཔེར་ན་འདི་དང་འདྲ་བ་ནམ་མཁའ་སྟོང་པར་ཐ་སྙད་རབ་བཏགས་ཀྱང༌། 00000000ནམ་མཁའ་ལ་ནི་འདི་འདྲར་བརྗོད་དུ་མེད། །ནམ་མཁའ་ལ་མཚན་ཉིད་འདི་དང་འདི་འདྲ་པོས་ནམ་མཁའ་མཚོན་ཐུབ་ཀྱི་རེད། ཡོན་ཏན་འདི་དང་འདི་ལྟ་བུ་བརྗོད་ན་ནམ་མཁའ་འདི་མཚོན་ཐུབ་ཀྱི་རེད། དེ་ག་ནང་བཞིན་རང་བཞིན་འདི་དང་འདི་འདྲ་པོ་ཞིག་བརྗོད་ནས་ནམ་མཁའ་མཚོན་ཐུབ་ཀྱི་རེད་ཟེར་ན། མཚོན་ཐུབ་ཀྱི་ཡོད་མ་རེད།

ནམ་མཁའ་ལ་ནི་འདི་འདྲར་བརྗོད་དུ་མེད། ཐབས་ག་ཚོད་བྱེད་ནའང་ནམ་མཁའ་མཐོང་ཐུབ་ཀྱི་མེད་པ་རེད། མ་བརྟག་མ་དཔྱད་ཙམ་ལ་ནམ་མཁའ་འདི་ལྟ་བུ་ཞིག་རེད་ཟེར་ནས་སྔོན་པོ་ཡོད་པ་གཅིག་དང༌། གོ་འབྱེད་པ་ཙམ་ལ་ནམ་མཁའ་ཟེར་ནས་བཏགས་པ་རེད་པ། འདི་མ་གཏོགས་རིག་པས་ཡང་དག་པར་དཔྱད་ནས་ནམ་མཁའ་འདི་ག་འདྲ་ཞིག་འདུག་ཟེར་ནས་ཡང་སྐྱར་གཅིག་བརྟག་ན། ནམ་མཁའ་མཚོན་མི་ཐུབ་པ་རེད། དེ་བཞིན་རང་སེམས་འོད་གསལ་བརྗོད་གྱུར་ཀྱང༌། །འདི་བཞིན་དུ་སེམས་ཀྱི་ངོ་བོ་ལ་ཡང་མིང་ཙམ་དུ་སེམས་ཟེར་ནས་ལབ། འོད་གསལ་ཟེར་ནས་ལབ། རིག་པ་ཟེར་ནས་ལབ། དེ་ག་ནང་བཞིན་འཁོར་འདས་ཐམས་ཅད་ཀྱི་སྤྲུལ་གཞི་ཟེར་ཡག་འདྲ་པོ་རེད། རྫོགས་རིམ་འདྲ་པོ་ཞིག་བཤད། ད་ག་རེ་བཤད་བསྡད་ནའང་མཚོན་ཐུབ་ཀྱི་མ་རེད་གསུངས་འདུག །རང་སེམས་འོད་གསལ་བརྗོད་གྱུར་ཀྱང༌། །བརྗོད་པས་འདིར་འདྲར་གྲུབ་ཅེས་ཐ་སྙད་གདགས་གཞི་མེད། མིང་ཙམ་ཞིག་སེམས་ཞེས་བརྗོད་ནའང་དབྱིབས་དང་ངོ་བོ་འདི་ལྟ་བུ་ཞིག་བརྗོད་དུ་མེད་པའི་ཕྱིར། དབྱིབས་དང་ངོ་བོ་ཡོད་ན་བརྗོད་ཐུབ་པ་ཡིན་པ་ལ། དབྱིབས་དང་ངོ་བོ་འདི་ལྟ་བུ་སེམས་ལ་མ་གྲུབ་པའི་ཕྱིར་ན། ཇི་ཙམ་ཇི་ཙམ་མཚོན་བྱེད་ཀྱི་དཔེ་བཤད་ནའང་སེམས་ཀྱི་གནས་ལུགས་འདི་བརྗོད་མི་ཐུབ་པ། བཤད་མི་ཐུབ་པ་རེད་གསུངས་པ་རེད་འདུག །འདི་གསུང་དགོས་ཡག་གི་རྒྱུ་མཚན་འདི་སྤྱིར་བཏང་སྒོམ་ཆེན་པ་འདི་ཚོ་མང་ཆེ་བ་ཞིག་ཐ་སྙད་ལ་ཞེན་པ་ཆེན་པོ་ཡོད་པ་རེད། ཐ་སྙད་ལ་ཞེན་པ་ཆེན་པོ་ཡོད་དུས་རྫོགས་ཆེན་གྱི་ཆོས་སྐད་གཅིག་དང༌། ཕྱག་ཆེན་གྱི་ཆོས་སྐད་ཟེར་ཡག་འདྲ་པོ་མན་ངག་ལུགས་ཀྱི་ཆོས་སྐད་འདི་ཚོ་ལ་ཞེན་པ་ཆེན་པོ་ཡོད་པ་ཡིན་དུས། སེམས་ཀྱི་གནས་ལུགས་སྟོང་པ་རེད་འདུག་ཟེར་ཡག་འདྲ་པོ་དང༌། སེམས་མ་བཅོས་པ་རེད་འདུག་ཟེར་ཡག་འདྲ་པོ། སེམས་རང་བབ་རེད་འདུག་ཟེར་ཡག་འདྲ་པོ་དང༌། བཞག་ནའང་སྡོད་བསྡད་མཁན། བཏང་བཞག་ནའང་འགྲོ་བསྡད་མཁན། སེམས་འདི་དཔེ་ཁྱད་མཚར་འདུག་ཟེར་ནས་མང་པོ་ཞིག་བེད་སྤྱོད་བཏང་གི་ཡོད་རེད།

དེ་འདྲ་ཡིན་དུས་ཚིག་འདི་ཚོ་ལ་ཞེན་པོ་ཆེན་པོ་བྱེད་ནའང་སེམས་ལ་མཚོན་ཐུབ་ཀྱི་མ་རེད་གསུངས་པ་འདི་རེད་འདུག །ཚིག་ལ་སྙིང་པོ་མེད་པར་མཚོན་པའི་བརྡ་རེད་འདུག་གོ །སེམས་ལ་སྙིང་པོ་མི་ཟིན་པར་ཚིག་ལ་སྙིང་པོར་བཟུང་མི་རུང་བའི་དོན་དག་བསྟན་གྱི་འདུག །འདི་གལ་ཆེན་པོ་རེད། དེ་འདྲ་ཡིན་དུས་ད་ག་རེ་དགོས་ཀྱི་རེད་ཟེར་ན། ནན་ཏན་ཉམས་སུ་བླངས་ནས་དེ་ལ་གོམ་འདྲིས་བྱེད་ན་སྒོམ་ཐུབ་ཀྱི་རེད་གསུངས་ཀྱི་ཡོད་རེད། ནན་ཏན་ཉམས་སུ་ལེན་ནས་དེ་ལ་གོམ་ཞིང་འདྲིས་དགོས་ཀྱི་རེད། གོམ་ཞིང་འདྲིས་ན་བླ་མེད་བྱང་ཆུབ་ཐོབ། །གསུངས་པ་ནང་བཞིན་གོམ་འདྲིས་བྱེད་དགོས་པ་རེད། གོམ་འདྲིས་མ་བྱེད་ན་དེ་ག་ཚིག་ལ་ཞེན་པ་ཆེན་པོ་བྱེད་བསྡད་པས་ཕན་གྱི་ཡོད་མ་རེད། ཚིག་གིས་སྟེང་ནས་འཁོར་བ་ལས་གྲོལ་ཐུབ་ཀྱི་མ་རེད། ཚིག་གི་སྟེང་ནས་སེམས་ཀྱི་གནས་ལུགས་རྟོགས་ཐུབ་ཀྱི་མ་རེད། རྗེ་བཙུན་མི་ལས་གསུངས་པ་ནང་བཞིན། ལྟ་བ་སྟོང་པའི་ཡེ་ཤེས་དེ། །ཁ་ལྟ་རྐྱང་པར་ཤོར་ཉེན་གདའ། །དོན་ལ་ངེས་ཤེས་མ་སྐྱེས་ན། །ཚིག་གིས་བདག་འཛིན་གྲོལ་བ་མེད། །གསུངས་པ་རེད། དེ་ནས་ཁའི་ལྟ་བར་ཤོར་བའི་ཉེན་ཁ་ཡོད་རེད། འདི་ཚོ་ཁས་སེམས་ཀྱི་གནས་ལུགས་མཚོན་ཡག་གི་ཉེན་ཁ་ཡོད་རེད། དོན་ལ་ངེས་ཤེས་སྐྱེ་དགོས་པ་རེད། དོན་ལ་ངེས་ཤེས་སྐྱེ་ཟེར་ཡག་འདི་ཡང་ལས་སླ་པོ་ཞིག་ཡོད་མ་རེད། ཚེ་རབས་འཁོར་བ་ཐོག་མ་མེད་པ་ནས་ད་ལྟ་བར་དུ་ལས་དང་ཉོན་མོངས་པས་ཇི་ཙམ་ཇི་ཙམ་བག་མེད་དུ་བཏང༌། ཇི་ཙམ་ཇི་ཙམ་བག་ཆགས་ཤུགས་ཆེན་པོའི་དབང་མེད་དུ་སོང་ཡོད་རེད། འདི་འདྲ་ཡིན་དུས་དཔེར་ན་ང་རང་ཚོ་ལ་ཚེ་སྟོད་གཅིག་ལ་ལོ་ལྔ་དྲུག་ཙམ་ལ་ཡང་ཆང་རག་འཐུང་བཞག་པ་འདི་བཅད་ཤོག་ཟེར་ནའང་དཀའ་ལས་ཁག་པོ་འདུག །ཚེ་སྟོད་ལོ་ཁ་ཤས་ཞིག་ལ་བག་ཆགས་ངན་པ་བསགས་བཞག་པ་འདི་བག་ཆགས་འདི་བཅོམ་དགོས་ན་དཀའ་ལས་ཁག་པོ་ཡོད་ན་འཁོར་བ་ལ་ནི་ཐོག་མ་ཡོད་མ་རེད། ཐོག་མ་མེད་པ་ནས་བཟུང་སྟེ་ད་ལྟ་བར་དུ་ལུས་ལན་གྲངས་དུ་མ་བླངས་ཡོད་རེད།

དེའི་རིང་ལ་ཉོན་མོངས་པ་ལ་ནི་རྟག་པར་འདྲིས་འདྲིས་པ་རེད། རྟག་པར་གོམས་གོམས་པ་རེད། འདི་འདྲ་ཞིག་ལ་ལམ་སང་གནས་ལུགས་རྟོགས་དགོས་རེད་ཟེར་ན་དཀའ་ལས་ཁག་པོ་ཡོད་པ་རེད། གནས་ལུགས་རྟོགས་ཐུབ་ཀྱི་ཡོད་མ་རེད། ཡིན་ན་ཡང་གོམས་ཤིང་འདྲིས་ནས་སྙིང་སྟོབས་དང་གཅིག་བརྩོན་འགྲུས་དང་གཉིས། བླ་མ་བཟང་པོའི་མན་ངག་དང་འགྲོགས་ནས་རྟག་ཏུ་དེའི་ངང་ལས་མ་འདའ་བ་སྟན་ཐོག་གཅིག་ཏུ་སྤང་ལ་བེ་ཕུར་བཏབ་པ་དཔེར་ན་རྗེ་བཙུན་མི་ལ་རས་པ་དང་རྒྱལ་བ་རྒོད་ཚང་པ་ནང་བཞིན་ཉམས་ལེན་བྱེད་ན་ཡོང་ཐུབ་ཀྱི་ཡོད་རེད། གང་རེད་ཟེར་ན། སེམས་ཀྱི་གནས་ལུགས་འོད་གསལ་འདི་རང་ལ་འདུ་འབྲལ་མེད་པ་ཡོད་རེད། འདི་ལ་རྩད་བདར་བཅད་གོམས་འདྲིས་བྱེད་ནས་བརྩོན་འགྲུས་བྱེད་ནས་ཤེས་ཐུབ་ཡག་གི་ཐབས་ཤེས་བྱེད་ཀྱི་ཡིན་ན་རྟོགས་ཐུབ་ཡག་འདི་ཆོས་ཉིད་ཡིན་པ་རེད། ཆོས་ཉིད་ཀྱི་རྩལ་རེད། རྟོགས་མི་ཐུབ་པ་མ་རེད། རྟོགས་ཐུབ་ཡག་ཡོད་པ་རེད། རྟོགས་མ་ཐུབ་ཟེར་ཡག་འདི་བརྩོན་འགྲུས་ལ་རག་ལས་ཀྱི་རེད་མ་གཏོགས་བརྩོན་འགྲུས་མེད་ན་ཡོང་གི་མ་རེད། བརྩོན་འགྲུས་དང་ཤེས་རབ་ཡག་པོ་ཞིག་ཡོད་ན་རྟོགས་ཐུབ་ཡག་ཡིན་པ་འདི་ཆོས་ཉིད་ཡིན་པ་རེད། ཆོས་ཉིད་ཀྱི་རང་རྩལ་ཡིན་པ་རེད། ཆོས་ཉིད་ཀྱི་གནས་ཚུལ་ཡིན་པ་རེད། དེ་ཡིན་དུས་འོད་གསལ་ཟེར་ཡག་འདི་ཐ་སྙད་དང་ཚིག་ལ་ཞེན་པ་མ་ཡིན་པ། དོན་གྱི་སྟེང་ལ་གོམས་ཤིང་འདྲིས་ནས་དེ་ལ་སྣང་ཆུང་མ་སོང་བར་ཉམས་ལེན་གནང་དགོས་གསུངས་པ་རེད་འདུག །ཉམས་སུ་ལེན་དགོས་རེད་གསུངས་པ་རེད། ཉམས་ལེན་བྱེད་དགོས་པ་རེད་གསུངས་པ་རེད་འདུག །སེམས་རྒྱུད་ལ་སྦྱར་དགོས་པ་ཡིན་པ་རེད། 

 0000000000000255 དེ་ལྟར་སེམས་ཀྱི་རང་བཞིན་གདོད་ནས་ནམ་མཁའ་འདྲ། ། ཆོས་རྣམས་ཐམས་ཅད་དེ་རུ་མ་འདུས་མེད། ། 00000000དེ་ལྟར་སེམས་ཀྱི་རང་བཞིན་གདོད་ནས་ནམ་མཁའ་འདྲ། །དེ་ལྟར་ཟེར་ན་དཔེ་གོང་དུ་མང་པོ་བཤད་ཡོད་རེད་པ། དཔེ་འདིའི་སྟེང་དུ་མཚོན་ཡོང་དུས་སེམས་ཀྱི་རང་བཞིན་འདི་གདོད་ནས་མ་གྲུབ་པ། སེམས་ཀྱི་རང་བཞིན་འདི་གདོད་ནས་ཁ་དོག་དང་དབྱིབས་ལས་འདས་པ། སེམས་ཀྱི་རང་བཞིན་འདི་གདོད་ནས་མཚན་ཉིད་ཅིར་ཡང་མ་གྲུབ་པ། སེམས་ཀྱི་རང་བཞིན་འདི་གདོད་ནས་སྟོང་ཉིད་ཀྱི་རང་བཞིན་ཡིན་པ། སེམས་ཀྱི་རང་བཞིན་འདི་གདོད་ནས་གསལ་སྟོང་ཟུང་འཇུག་ཡིན་པ། སེམས་ཀྱི་རང་བཞིན་འདི་གདོད་ནས་སྐྱེ་འགག་གནས་གསུམ་དང་བྲལ་བ་ཡིན་པ་ཤེས་དགོས་ཀྱི་རེད་གསུངས་པ་རེད་འདུག །གདོད་ནས་ཟེར་ཡོང་དུས་གདོད་ཟེར་བའི་སྐབས་ལ་རྫོགས་ཆེན་སྐབས་སུ་ལ་ཀ་དག་ཟེར་ནས་བཤད་ཀྱི་ཡོད་རེད། ངོ་བོ་ཀ་ནས་དག་པ་ཟེར་བ་འདི་ཡེ་ནས་དག་པ་ཟེར་བ་དང་གཅིག་པ་རེད། ཀ་དག་ཟེར་ཡག་དང་ད་ལྟ་འདིའི་སྐབས་སུ་གདོད་ནས་ཟེར་ཡག་འདི་ཚོ་གཅིག་པ་རེད། དོན་དག་སྙིང་པོ་འདི་དབྱིབས་དང་ཁ་དོག་དང་མཚན་ཉིད་ལ་སོགས་པ་གང་དུའང་མ་གྲུབ་པ་འདི་ལྟ་བུའི་སེམས་འདི་ཆོས་ཐམས་ཅད་ཀྱི་ངོ་བོ་ཡིན་གསུངས་པ་རེད་འདུག །སེམས་ཀྱི་རང་བཞིན་གདོད་ནས་ནམ་མཁའ་འདྲ། །གསུངས་པ་འདི་དཔེ་ནམ་མཁའ་དེ་ཞེ་དྲག་གལ་ཆེན་པོ་རེད་འདུག །དེ་ལས་ལྷག་པའི་དཔེ་མེད་པ་རེད། མཐོང་བ་དཔེ་གཞན་གྱིས་ནི་བསྙད་པར་ནུས་མ་ཡིན། །གསུངས་འདུག །དཔེ་གཞན་དག་ལ་སྦྱར་ན་བསྙད་མ་ཐུབ་པ་རེད། དཔེ་ཡག་ཤོས་འདི་ནམ་མཁའ་ཡིན་པ་རེད། གདོད་ནས་ནམ་མཁའ་འདྲ། །གསུངས་ཡོང་དུས་འདི་ལ་གོ་རྒྱུ་ཆེན་པོ་ཡོད་རེད། དང་པོ་ནམ་མཁའ་འདྲ་པོ་མ་ཡིན་པ་མཚན་ཉིད་ལ་གྲུབ་བསྡད་པ། དང་པོ་ནམ་མཁའ་འདྲ་པོ་མ་ཡིན་པ་དབྱིབས་དང་ཁ་དོག་ལ་གྲུབ་བསྡད་པ། དང་པོ་ནམ་མཁའ་འདྲ་པོ་མ་ཡིན་པ་རང་བཞིན་ཉིད་ཀྱིས་གྲུབ་བསྡད་པ་འདྲ་པོ་ཞིག་ལ་གོ་བ་ལེན་ན་སྒོམ་ལོག་ཟེར་ནས་ལབ་པ་རེད།

འདི་སྒོམ་ཡག་པོ་ཡོང་གི་ཡོད་མ་རེད། འོ་ན་ག་རེ་རེད་ཟེར་ན། གདོད་ནས་ཟེར་བའི་སྐབས་སུ་གཉེན་པོ་ལ་བརྟེན་མ་དགོས་པ། རྐྱེན་གྱིས་བཤིག་མ་ཐུབ་པ། རང་གི་རང་ཆ་གང་ཡིན་པ་འདི་འཕོ་གྱུར་དྲི་མ་དང་བྲལ་བ་ཡིན་ཟེར་བས་ན་གདོད་ནས་གསུངས་པ་རེད་འདུག །འདི་གསུང་ཡོང་དུས་འགའ་ཞིག་བསམ་པའི་ནང་ལ་བླ་མ་གཅིག་ལ་བསྟེན། བླ་མའི་མན་ངག་ཞུ། དེ་ནས་དེའི་སྟེང་དུ་སྒོམ་བརྒྱབ་ཡོང་དུས་གདམས་ངག་ལ་བསྟེན་ནས་སེམས་དོན་ངོ་འཕྲོད་ཡོང་དུས་སེམས་འདི་ཕར་འབལ་ལེ་འབོལ་ལེ་འདྲ་པོ་ཞིག་རེད་ནས། འཐོར་རྫས་བརྒྱབ་ཡོང་དུས་ཕར་གཏོར་བཞག་པ་ནང་བཞིན་འདི་འདྲ་བཤད་ཡོང་གི་འདུག་བསམ་ན་མ་འགྲིག་པ་རེད། དབུ་མ་འཇུག་པ་ནང་ལ་ཡང༌། གལ་ཏེ་རང་གི་མཚན་ཉིད་བརྟེན་འགྱུར་ན། །དེ་ལ་སྐུར་བས་དངོས་པོ་འཇིག་པའི་ཕྱིར། །སྟོང་ཉིད་དངོས་པོ་འཇིག་པའི་རྒྱུར་འགྱུར་ན། །དེ་ནི་རིགས་མིན་དེ་ཕྱིར་དངོས་ཡོད་མིན། །ཟེར་ནས་ཆོས་ཐམས་ཅད་འདི་དོན་དམ་པ་ལ་སྟོང་ཉིད་མ་ཡིན་ཟེར་ན་སྐྱོན་ཡིན་གསུངས་འདུག །འདི་ཚོ་གཅིག་པ་རེད་འདུག །དོན་དམ་པ་ལ་སྟོང་ཉིད་མ་ཡིན་པ་གཉེན་པོ་ལ་བརྟེན་ནས་སྟོང་ཉིད་བསྒོམ་པས་ཆོས་ཐམས་ཅད་བདག་མེད་པར་གསུངས་པ་ཡིན་ན། སྟོང་ཉིད་དངོས་པོ་འཇིག་པའི་རྒྱུར་གྱུར་སོང་བ་རེད་ཟེར་ནས་གསུངས་པ་རེད། འཕགས་པའི་མཉམ་གཞག་དངོས་པོ་འཇིག་རྒྱུར་གྱི་ཐལ་བ། དོན་དམ་པ་ལ་སྐྱེ་བ་མི་ཁེགས་པའི་ཐལ་བ། །ཐ་སྙད་བདེན་པ་རིགས་པས་དཔྱད་བཟོད་ཀྱི་ཐལ་བ་ལ་སོགས་པའི་ཐལ་བ་མང་པོ་དབུ་མ་འཇུག་པའི་ནང་ལ་དཔལ་ལྡན་ཟླ་བ་གྲགས་པས་ལེགས་ལྡན་འབྱེད་ལ་བཏང་ཡོད་རེད། འོ་འདི་ནང་བཞིན་གཅིག་པ་རེད། འདི་ཡིན་དུས་གཉེན་པོ་གང་རྐྱེན་ལ་བརྟེན་ནས་སེམས་ཀྱི་གནས་ཚུལ་འདི་གཞི་ནས་ནམ་མཁའ་མཐོང་བ་འདྲ་པོ་འདི་འདྲ་ལ་གོ་ཡི་ཡོད་མ་རེད། སེམས་ཅན་རྣམས་ནི་སངས་རྒྱས་ཉིད། །འོན་ཀྱང་གློ་བུར་དྲི་མས་བསྒྲིབས། །གསུངས་པ་ནང་བཞིན་གྱི་སེམས་ཅན་རྣམས་ནི་སངས་རྒྱས་ཟེར་བ་འདྲ་པོ།

འགྲོ་བ་འདི་དག་མ་ལུས་སངས་རྒྱས་རྒྱུ། །གསུངས་པ་འདྲ་པོ། བདེ་གཤེགས་སྙིང་པོ་འགྲོ་ཀུན་ཡོངས་ལ་ཁྱབ། །གསུངས་པ་འདྲ་པོ་འདི་ཚོ་ཚང་མ་གཅིག་པ་རེད་འདུག །སེམས་ཀྱི་རང་བཞིན་འདི་ཡེ་གདོད་མ་ནས་ནམ་མཁའ་དང་འདྲ་བ་ཡིན་པ། ཡེ་གདོད་མ་ནས་སངས་རྒྱས་ཡིན་པ། ཡེ་གདོད་མ་ནས་སྐྱོན་ཐམས་ཅད་ཟད་པ་ཡོན་ཏན་ཐམས་ཅད་དང་ལྡན་པ། ཆོས་ཉིད་ཀུན་ཏུ་བཟང་པོ་ཟེར་ཡག་འདི་རྫོགས་ཆེན་སྐབས་སུ་ཡང་སྤང་བྱ་སྤངས་མ་དགོས་པ། ཡོན་ཏན་ལ་གསར་དུ་སློབ་མ་དགོས་པ། ཡེ་གདོད་མ་ནས་གྲོལ་བསྡད་པ་ཞིག་ལ་ཀུན་ཏུ་བཟང་པོ་ཟེར་ནས་གསུངས་བསྡད་ཀྱི་འདུག །འོ་འདི་ལ་ཡང་ཁ་ཤས་ཀྱིས་དོན་དག་ཧ་མ་གོ་བ་ཡིན་དུས་ཀུན་ཏུ་བཟང་པོ་ཟེར་ཡག་འདི་ཡེ་ཐོག་དང་པོའི་སངས་རྒྱས་ཟེར་ནས་དང་པོ་ཡ་གི་གནམ་ནས་མར་རྡོ་ཟག་པ་ནང་བཞིན་བྱེད་ནས་སླེབས་ཡོང་བ་ཞིག་ལ་བསམ་གྱི་རེད་ཟེར་ནས་ལབ་ཀྱི་ཡོད་རེད། འདིའི་དོན་དག་འདི་མ་རྟོགས་པ་རེད། འདི་ཡིན་དུས་ཀུན་ཏུ་བཟང་པོ་ཟེར་ཡག་འདི་ཡ་གི་སྤྱི་གཙུག་སྒང་ལ་བསྡད་སྡོད་མཁན་འདི་བཤད་ཀྱི་ཡོད་མ་རེད། རང་གི་སེམས་རྒྱུད་ལ་ཡོད་སྡོད་པའི་ཀུན་ཏུ་བཟང་པོ་འདི་གསུངས་ཀྱི་ཡོད་རེད། ས་མནྟ་བྷ་དྲ་ཟེར་ནས་སཾསྐྲིཏ་ནང་ལ་དུས་ཀུན་ཏུ་བཟང་པོ་ཟེར་ཡག་འདི་སེམས་ཁོ་རང་ཀུན་ཏུ་བཟང་པོ་ཡིན་ཡིན་པ་རེད་པ། སེམས་ཁོ་རང་དུས་ཀུན་ཏུ་ནས་བཟང་པོ་ཡིན་ཡིན་པ་རེད། དུས་རྒྱུན་དུ་ནས་བཟང་པོ་ཡིན་པ་རེད། དུས་རྒྱུན་དུ་ནས་སྐྱོན་ཟད་པ་ཡིན་པ་རེད། དུས་རྒྱུན་དུ་ནས་ཡོན་ཏན་ཐམས་ཅད་འདི་ཡེ་ནས་རྫོགས་པ་ཡིན་པ་རེད། དེ་ལ་བརྟེན་ནས་ཀུན་ཏུ་བཟང་པོ་ཟེར་ནས་ལབ་པ་རེད་པ། ཀུན་ཏུ་ཟེར་བའི་ཚིག་འདི་ལ། དུས་གསུམ་དུས་མེད་རྟོགས་པ་པོ། །གསུངས་པ་ནང་བཞིན་གྱིས་དུས་གསུམ་མེད་པར་བསྟན་པ་རེད། འདས་པ་ཟེར་ཡག་འདི་ཡང་ཡོད་མ་རེད། མ་འོངས་པ་ཟེར་མཁན་འདི་ཡང་ཡོད་མ་རེད། ད་ལྟ་བ་ཟེར་མཁན་འདི་ཡང་ཡོད་མ་རེད། དུས་གསུམ་ཟེར་མཁན་འདི་བློ་རྣམ་རྟོག་གིས་བཏགས་པ་རེད་མ་གཏོགས།

དོན་ལ་དུས་གསུམ་ཟེར་མཁན་ཡོད་མ་རེད། དེ་ཡིན་དུས་དུས་མེད་པ་འདི་དུས་ཐམས་ཅད་ཀྱི་ནང་ལ་མཆོག་ཏུ་གྱུར་པ་ཡིན་ཟེར་བ་ལ་བརྟེན་ནས་ཀུན་ཏུ་ཟེར་བ་འདི་རེད། མར་འཁོར་བ་ལ་སོང་ནའང་སེམས་འདི་བཟང་པོ་ཆགས་བསྡད་ཀྱི་ཡོད་རེད། ཡར་མཐོ་རིས་ལ་སོང་ནའང་སེམས་འདི་བཟང་པོ་རེད། ཇི་ཙམ་ཇི་ཙམ་འདོད་ཆགས་ཞེ་སྡང་གཏི་མུག་ཤུགས་ཆེན་པོ་ཡོད་ནའང་སེམས་འདི་བཟང་པོ་རེད། ཇི་ཙམ་ཇི་ཙམ་ཉོན་མོངས་པ་དང་འགྲོགས་ཡོང་ནའང་སེམས་འདི་བཟང་པོ་རེད་མ་གཏོགས་ཉོན་མོངས་པ་དང་བཅས་པའི་སྐབས་སུ་སེམས་འདི་ངན་པ་ཆགས། ཉོན་མོངས་དང་གྲོལ་ཡོང་དུས་སེམས་འདི་བཟང་པོ་ཆགས་སོང་བ་འདི་འདྲ་གོ་རྒྱུ་ཡོད་མ་རེད། དེ་མེད་པའི་ཕྱིར་ན་ཀུན་ཏུ་ཟེར་ཡག་འདི་རྒྱུན་ཆད་མེད་པའི་བརྡ་རེད་པ། ཁོར་མོ་ཡུག་ཏུ་དེ་ནས་བྱང་ཆུབ་མ་ཐོབ་ཀྱི་བར་དུ། སེམས་ཅན་ཐམས་ཅད་སངས་རྒྱས་ཀྱི་གོ་འཕང་མ་ཐོབ་ཀྱི་བར་དུ། དུས་དང་རྣམ་པ་ཀུན་ཏུ་ལམ་ཇི་ལྟ་བུ་ཞིག་གི་སྟེང་ནས་བགྲོད། ས་ལམ་ཇི་ལྟ་བུ་ཞིག་གི་སྟེང་ནས་བགྲོད། གཉེན་པོ་ག་འདྲ་ཞིག་གི་སྟེང་ནས་འདས་ལམ་གྱི་ཡོན་ཏན་ཅི་འདྲ་པོ་ཞིག་གིས་ཐོག་ནས་ཉམས་སུ་བླངས་ཀྱི་ཡོད་ནའང་སེམས་ཀྱི་རང་བཞིན་འདི་བཟང་པོ་ཡིན་པའི་ཕྱིར་ན་ཀུན་ཏུ་བཟང་པོ་ཟེར་ནས་ལབ་པ་རེད། འདི་འདྲའི་སེམས་ཀུན་ཏུ་བཟང་པོ་ཡིན་བསྡད་མཁན་འདི་ལ་སྤང་བྱ་ཐམས་ཅད་ཡེ་ནས་ཟད་པ། ཡོན་ཏན་ཐམས་ཅད་ཡེ་ནས་རྫོགས་པ་ཡིན་ཟེར་ཡག་འདི་ལ་གོ་རྒྱུ་འདུག །འདི་གོ་ཐུབ་ཀྱི་རེད། དེ་ནས་དྭོགས་པ་ཡོད་མ་རེད་ཐེ་ཚོམ་ཟ་དགོས་ཡག་མེད་པ་རེད། འདི་ལ་བརྟེན་ནས། སེམས་ཀྱི་རང་བཞིན་གདོད་ནས་ནམ་མཁའ་འདྲ། །གསུངས་པའི་གདོད་ནས་ཟེར་བ་འདི་རེད། སངས་རྒྱས་ཡེ་ཤེས་སེམས་ཅན་ཚོགས་ཞུགས་ཕྱིར། །རང་བཞིན་དྲི་མེད་དེ་ནི་གཉིས་མེད་དེ། །སངས་རྒྱས་རིགས་ལ་དེ་འབྲས་ཉེར་བཏགས་ཕྱིར། །འགྲོ་ཀུན་སངས་རྒྱས་སྙིང་པོ་ཅན་དུ་གསུངས། །ཅེས་རྒྱུད་བླ་མའི་སྐབས་སུ་གསུངས་པ་ནང་བཞིན་དཔེ་འདི་ཚོ་དང་གཅིག་པ་རེད་འདུག

།དྲི་བཅས་དེ་བཞིན་ཉིད་དང་དྲི་མ་མེད། །དྲི་མེད་སངས་རྒྱས་ཡོན་ཏན་རྒྱལ་བའི་མཛད། །ཟེར་ཡག་འདྲ་པོ་ད་འདི་ཚོ་ཚང་མ་གཅིག་པ་ཡིན་པ་རེད། སེམས་ཀྱི་རང་བཞིན་ཡེ་གདོད་མ་ནས་སངས་རྒྱས་ཀྱི་རང་བཞིན་ཡིན་པར་གསུངས་པ་རེད་འདུག །ཞྭ་དམར་མཁའ་སྤྱོད་དབང་པོའི་མགུར་གྱི་ནང་ལ་ཡང༌། དུས་ད་ལྟའི་སྣང་རིག་གསལ་ཙམ་འདི། །ཆོས་ཀུན་རྫོབ་བདེན་པའི་རང་ངོ་ཡིན། །འདི་མ་བཅོས་རང་གི་གནད་ཤེས་ན། །དོན་དམ་པའི་བདེན་པའང་འདི་ཁོ་ན། ཞེས་པ་ལྟར། གནད་འདི་སེམས་ཀྱི་རང་བཞིན་འོད་གསལ་བ་གསལ་སྟོང་ཟུང་འཇུག་ཡིན་པ་འདིའི་གནས་ཚུལ་དེ་ཡང་ཡེ་གདོད་མ་ནས་ཡིན་བསྡད་པའི་རྒྱུ་མཚན་འདི་ཤེས་ན། གནད་ཤེས་པ་རེད། ཆོས་ཐ་སྙད་མཁན་གྱིས་བདེན་གཉིས་དེ། །ལུང་རིགས་པ་མང་ཡང་གནད་མ་གོ། །ཟེར་བ་འདི་དཔེ་ཆ་བ་ཡིས་དེ་གོ་ཐུབ་ཀྱི་མི་འདུག་གསུངས་འདུག །ཆོས་ཐ་སྙད་མཁན་གྱིས་བདེན་གཉིས་དེ། །ལུང་རིགས་པ་མང་ཡང་གནད་མ་གོ། །ཟེར་ན་ལུང་དང་རིགས་པ་ག་ཚོད་བརྒྱ་སྟོང་མང་པོ་ག་ཚོད་བགྲང་བསྡད་པ་ཡིན་ནའང་ཁ་ནས་བཤད་བསྡད་པ་རེད་མ་གཏོགས་འདིས་མི་ཐུབ་པ་རེད། ཡིན་ན་ཡང་སྒོམ་ཆེན་པ་དེ་ཚོས་ཁོ་སྒོམ་ཐོག་ནས་ངོ་འཕྲོད་ཡོང་བ་ཡིན་དུས་གནད་ཀ་འདིའི་སྟེང་ལ་ཏག་ཏག་སླེབས་ཐུབ་ཀྱི་ཡོད་པ་རེད་འདུག །དེ་ཡིན་དུས་སྒོམ་འདི་ཟབ་ཤོས་ཡིན་པ་རེད། འཁོར་བ་ལས་གྲོལ་ཡག་གི་དངོས་གནས་དྲང་གནས་དངོས་རྒྱུ་འདི་སྒོམ་ཡིན་པ་རེད། བརྒྱུད་རྒྱུ་འདི་ཐོས་བསམ་གཉིས་རེད་འདུག །དངོས་རྒྱུ་སྒོམ་གྱི་ཐོག་ནས་གྲོལ་དགོས་ཀྱི་རེད་མ་གཏོགས་ཐོས་པས་གྲོལ་ཐུབ་ཀྱི་མ་རེད། ཆོས་རྣམས་ཐམས་ཅད་དེ་རུ་མ་འདུས་མེད། །སེམས་ཀྱི་རང་བཞིན་གདོད་ནས་ནམ་མཁའ་འདྲ། །ཟེར་དུས་གདོད་ནས་ནམ་མཁའ་དང་འདྲ་བ། གདོད་ནས་དབྱིབས་དང་ཁ་དོག་ལས་འདས་པ། གདོད་ནས་མཚན་ཉིད་ལས་འདས་པ་ཡིན་དུས། སེམས་ཀྱི་རང་བཞིན་གདོད་ནས་ནམ་མཁའ་འདྲ། །འདི་འདྲའི་ནམ་མཁའ་དང་འདྲ་བ་ཡིན་པ་སེམས་ཀྱི་རང་བཞིན་ནམ་མཁའ་དང་འདྲ་བ་འདི་གདོད་ནས་སྤྲོས་པ་ཀུན་དང་བྲལ་བའི་གནས་ལུགས་འདི་ངོ་འཕྲོད་ཡོང་དུས།

ཆོས་རྣམས་ཐམས་ཅད་དེ་རུ་མ་འདུས་མེད། །འདི་ལྟ་བུའི་ཆོས་ཐམས་ཅད་ཀྱི་ངོ་བོ་འདི་ག་བ་ལ་གོ་དགོས་རེད་ཟེར་ན། འདི་ལྟ་བུའི་སེམས་ཀྱི་རང་བཞིན་འོད་གསལ་བ་འདི་ལ་ཆོས་ཐམས་ཅད་ཀྱི་ངོ་བོ་ཡིན་གསུངས་པ་རེད། ཆོས་ཐམས་ཅད་ཀྱི་ངོ་བོ། ཆོས་ཐམས་ཅད་ཀྱི་གྲོགས། ཆོས་ཐམས་ཅད་ཀྱི་སྐྱེལ་ས། སྒོམ་ཆེན་ཐམས་ཅད་ཀྱི་འབྲས་བུ། སྒོམ་བརྒྱབ་པའི་འབྲས་བུ་འདི་རེད། ཆོས་ཐམས་ཅད་ཀྱི་ཟད་ས་ཟེར་ནའང་འདི་རེད། ཆོས་ཐམས་ཅད་ཀྱི་འབྲས་བུ་ཡང་འདི་ཡིན་པ་རེད། ཆོས་ཐམས་ཅད་ཀྱི་ངོ་བོ་ཡང་འདི་ཡིན་པ་རེད། ཆོས་ཐམས་ཅད་ཀྱི་རང་བཞིན་ཡང་འདི་ཡིན་པ་རེད། ཆོས་ཐམས་ཅད་ཀྱི་མཚན་ཉིད་ཀྱང་འདི་ཡིན་པ་རེད། ཆོས་ཐམས་ཅད་ཀྱི་གནས་ལུགས་ཀྱང་འདི་ཡིན་པ་རེད། ཆོས་ཐམས་ཅད་ཀྱི་ལམ་ཡང་འདི་ཡིན་པ་རེད། ཆོས་ཐམས་ཅད་ཀྱི་དོན་དམ་ཡང་འདི་ཡིན་པ་རེད། འདི་འདྲ་ཡིན་དུས་འདི་འདྲ་བའི་ཆོས་ཐམས་ཅད་ཀྱི་ངོ་བོ་དང་དོན་དམ་འདི་འདྲ་ཡིན་པ་འདི་ཡིན་པ་ཧ་གོ་ཡོང་དུས། འོ་ན་ག་འདྲ་བྱེད་ནས་བསླབ་དགོས་ཀྱི་ཡོད་རེད། འདི་འདྲའི་སེམས་ཀྱི་རང་བཞིན་གདོད་ནས་ནམ་མཁའ་དང་འདྲ་བ་ཡིན་པ་འདི་ག་འདྲ་བྱེད་ནས་ཧ་གོ་ཡི་རེད། རྩོད་པ་བརྒྱབ་ནས་ཤེས་ཀྱི་རེད་པས། སྒོམ་བརྒྱབ་ནས་ཤེས་ཀྱི་རེད་པས། ཡིན་གཅིག་མིན་གཉིས་བླ་མ་གཅིག་ལ་རྟག་པར་གཤིབ་བསྡད་དགོས་ཀྱི་རེད་པས། ཁང་ཆུང་གཅིག་ནང་ལ་འཛུལ། སྒོ་སྒེའུ་ཁུང་ཆ་ཚང་བརྒྱབ་ནས་ནག་ཁུང་བྱས་ནས་བསྡད་བསྡད་ནས་མཐོང་གི་རེད་པས། ཡང་མིན་ན་ཁང་པ་ཐོག་རྩེག་དགུ་སྒང་ལ་འཛག་ནས་རླུང་བསིལ་པོ་འདྲ་པོ་ཞིག་ནང་བསྡད་ནས་སྒོམ་བརྒྱབ་ན་མཐོང་གི་རེད་པས། ལམ་ག་འདྲ་གཅིག་ལ་བརྟེན་ནས་ཤེས་ཀྱི་རེད། གཉེན་པོ་ག་འདྲ་གཅིག་ལ་བརྟེན་ནས་ཤེས་ཀྱི་རེད། རྐྱེན་ག་འདྲ་གཅིག་གིས་བརྟེན་ནས་རྟོགས་ཀྱི་རེད། ཟེར་ནས་བཤད་ཡོང་ན། 16711680 ལུས་ངག་ཡིད་གསུམ་ཉམས་སུ་ལེན་ཚུལ་བསྟན་པ། 00000000 00000255 ལུས་ཀྱི་བྱ་བ་ཡོངས་ཐོངས་རྣལ་འབྱོར་དལ་བར་སྡོད། །

00000000གསུངས་འདུག །འདིའི་སྐབས་སུ་སྐྱེ་ཐབས་གསུངས་ཀྱི་ཡོད་རེད། སེམས་ཀྱི་གནས་ལུགས་རྟོགས་པའི་ཐབས་རྟོགས་ཐབས་འདི་གསུངས་ཀྱི་ཡོད་རེད། འདི་མཐུན་མོང་གི་རྟོགས་ཐབས་རེད། མཐུན་མོང་མ་ཡིན་པའི་རྟོགས་ཐབས་མ་རེད། ལུས་ཀྱི་བྱ་བ་ཡོངས་ཐོངས་རྣལ་འབྱོར་དལ་བར་སྡོད། །ངག་གི་སྨྲ་བརྗོད་མེད་དེ་གྲགས་སྟོང་བྲག་ཆ་འདྲ། །གསུངས་འདུག །འདི་རྟོགས་པར་བྱེད་པའི་ཐབས་ལ། ལུས་ཀྱི་བྱ་བ་ཡོངས་ཐོངས་རྣལ་འབྱོར་དལ་བར་སྡོད། །གསུངས་འདུག །ཡར་ཡར་འགྲོ་མར་མར་འགྲོ་གཅིག་རེད་གཉིས་རེད་ཟེར་ནས་གཟུགས་པོ་འདི་འགུལ་སྐྱོད་མང་པོ་བརྒྱབ་བསྡད་ན་ཡག་པོ་ཡོད་མ་རེད་གསུངས་པ་རེད། ལུས་ཀྱི་བྱ་བ་ཡོངས་ཐོངས་གསུངས་པ་འདི་སྤྱིར་བཏང་གི་ག་རེ་རེད། ལུས་ཀྱི་ཟེར་བ་འདི་གཟུགས་པོ་ལ་གསུངས་ཀྱི་ཡོད་རེད་པ། ཡིན་ན་ཡང་ལུས་ཀྱི་བྱ་བ་ཡོངས་ཐོངས་ཟེར་བའི་སྐབས་སུ་སྤྱིར་བཏང་འགྲོ་མ་བསྡད་ཟེར་བའི་སྐད་ཆ་མ་རེད། ག་རེ་རེད་ཟེར་ན་འཇིག་རྟེན་གྱི་བྱ་བ་འདི་མ་བྱེད་གསུངས་པ་རེད། འགྲོ་ཆགས་ཉལ་འདུག་ཟེར་ཡག་འདི་སྤྱིར་བཏང་ང་ཚོའི་ཆོས་ཀྱི་བར་ཆད་བྱེད་མཁན་གཙོ་བོ་འདྲ་པོ་ཞིག་རེད་པ། ག་དུས་ཡིན་ནའང་འགྲོ་བསྡད་ཡག་འདི་ཡང་ཡག་པོ་མེད་པ་རེད། འགྲོ་བདུད་རྐང་ལ་ཞུགས་ཟེར་ན་འགྲོ་དུས་རྐང་པ་ལ་བདུད་ཀྱིས་འཇུས་ཡོང་དུས་དེ་ནས་འགྲོ་གིན་བསྡད་པ་མ་གཏོགས་བསྡད་ཡག་རྩ་ནས་མེད་པ་ཆགས་ཀྱི་ཡོད་པ་རེད། སྨྲ་བདུད་ལྕེ་ལ་ཞུགས། ཟེར་ཡག་འདི་བཤད་ནས་བསྡད་ཡག་རེད་མ་གཏོགས་རྩ་ནས་བསྡད་ཚུགས་མེད་པ་ཆགས་ཡོང་གི་ཡོད་རེད། དེ་འདྲ་ཡིན་དུས་འགྲོ་ཆགས་ཉལ་འདུག་སྤྱོད་ལམ་ག་འདྲ་ཤིག་ཡིན་ནའང་འདི་ཐོངས་གསུངས་འདུག །སྤྱོད་ལམ་འདི་གལ་ཆེན་པོ་མ་རེད་གསུངས་པ་རེད། རྣལ་འབྱོར་དལ་བར་སྡོད། དལ་བར་སྡོད་ཟེར་ན་ཉལ་སྡོད་ཟེར་བའི་སྐད་ཆ་མ་རེད། ག་རེ་རེད་ཟེར་ན། འགྲོ་ཆགས་ཉལ་འདུག་དང་འཇིག་རྟེན་གྱི་ཐོག་ནས་དགྲ་འདུལ་ཡག་གཉེན་སྐྱོང་ཡག་ལ་སོགས་པ་མདོར་ན་ཆགས་སྡང་དང་སྲིད་པའི་རྩ་བ་ཕྲ་རྒྱས་ཐམས་ཅད་སྐྱེ་ཐབས་ཀྱི་ལམ་ལ་མ་བྱེད་གསུངས་པ་རེད་འདུག

།རྣལ་འབྱོར་དལ་བར་སྡོད། ཟེར་བའི་སྐབས་ལ་དལ་བར་ཟེར་ན་ག་རེ་རེད། སེམས་ལྷོད་པོ་བྱེད་ནས་བསྡད། ལུས་དལ་པོ་བྱེད་ནས་བསྡད་ན་སྒོམ་མཉམ་བཞག་གི་སྟེང་ནས་སྐྱེ་ཡི་རེད་གསུངས་པ་རེད་འདུག །སྤྱིར་བཏང་གི་ལུས་ཤིན་སྦྱང་གི་ཏིང་ངེ་འཛིན་ལ་བརྟེན་ནས་སེམས་ཤིན་སྦྱང་གི་ཏིང་ངེ་འཛིན་སྐྱེ་དགོས་ཡག་རེད་ཟེར་ནས་བསམ་གཏན་གྱི་ཏིང་ངེ་འཛིན་ནང་ལ་མང་པོ་གསུངས་འདུག །ལུས་ཤིན་སྦྱང་གི་ཏིང་ངེ་འཛིན་ཡག་པོ་མེད་ན་སེམས་ཤིན་སྦྱང་གི་ཏིང་ངེ་འཛིན་ཡག་པོ་སྐྱེ་ཐུབ་ཀྱི་མ་རེད། སྤྱིར་བཏང་སེམས་ཤིན་སྦྱང་འདི་དང་པོ་བསྟེན། དེ་ལ་བརྟེན་ནས་ལུས་ཤིན་སྦྱང་འདི་རྗེས་སུ་གསུངས་ཀྱི་ཡོད་རེད། ལམ་གྱི་རིམ་པའི་སྐབས་སུ་ཡིན་ན་ཡང་ཉམས་སུ་ལེན་པའི་སྐབས་སུ་དང་པོ་ལུས་ཤིན་སྦྱང་འདི་ཡག་པོ་སྔོན་དུ་མ་སོང་ན། སེམས་ཤིན་སྦྱང་ཡག་པོ་ཡོང་ཐུབ་ཀྱི་ཡོད་མ་རེད། མཐུན་མོང་དུ་བཤད་པ་ཡིན་ན་ཡང་དཔེར་ན་ལུས་ཡག་པོ་དྲང་ན་རྩ་དྲང་རྩ་དྲང་ན་རླུང་དྲང་རླུང་དྲང་ན་སེམས་དྲང་ཟེར་ནས་བཤད་ཀྱི་འདུག །འདི་ལྟ་བུའི་ལུས་སེམས་ལ་འབྲེལ་བ་ཆེན་པོ་ཡོད་པ་ཡིན་དུས་ལུས་ཀྱི་བྱ་བ་འདི་ཞེ་དྲག་གལ་ཆེན་པོ་ཡིན་པ་རེད། འགྲོ་ཆགས་ཉལ་འདུག་ཁོ་ན་བྱེད་བསྡད་པ་ཡིན་ན། འདི་ནི་སེམས་ལ་རང་དབང་མེད་པ་ཆགས་ཀྱི་རེད་པ། དེ་འདྲ་ཡིན་དུས། ལུས་ཀྱི་བྱ་བ་ཡོངས་ཐོངས་རྣལ་འབྱོར་དལ་བར་སྡོད། །ཟེར་བའི་སྐབས་སུ་རི་ཁྲོད་ལ་སླེབས་དགོས་ཀྱི་ཡོད་རེད། རི་ཁྲོད་འདྲ་པོ་མི་མེད་པའི་ལུང་པ་ལ་སླེབས་དགོས་པ་རེད། རྗེ་བཙུན་མི་ལས་གསུངས་པ་ནང་བཞིན། ང་ན་བ་ལ་དྲི་མི་མེད་པ་དང༌། ཤི་ན་ངུ་མི་མེད་པ་རུ། རི་ཁྲོད་འདི་རུ་འཆི་ནུས་ན། །རྣལ་འབྱོར་བསམ་པ་རྫོགས་པ་ཡིན། །གསུངས་འདུག །འོ་འདི་ལྟ་བུ་གནས་ངེས་མེད་ལ་བསྡད་དགོས་པ་རེད། རི་ཁྲོད་ལ་བསྡད་དགོས་པ་རེད། སྤྲོས་བཅས་ཀྱི་ཙམ་ཙོབ་མི་ལྡང་བར། །སྤྲོས་མེད་ཀྱི་ལོ་འདབ་རྒྱས་པར་ཤོག །སྒྲུབ་ཁང་དུ་ཡིད་གཉིས་མི་སྐྱེ་བར། །ཉམས་རྟོགས་ཀྱི་འབྲས་བུ་སྨིན་པར་ཤོག

།གསུངས་འདུག །སྒྲུབ་ཁང་དུ་ཡིད་གཉིས་མི་སྐྱེ་བར། །གསུངས་པ་འདི་ག་རེ་རེད་ཟེར་ན། འོ་ག་འདྲ་བྱེད་ནས་སྒྲུབ་ཁང་ནང་ལ་ཉམས་དང་རྟོགས་པ་སྐྱེ་ཡོང་མི་ཡོང་ཉམས་གོང་འཕེལ་དུ་འགྲོ་ཡོང་མི་ཡོང་འཇིག་རྟེན་ལས་འདས་པའི་ཡོན་ཏན་ཐམས་ཅད་རང་ལ་སྐྱེ་ཡོང་མི་ཡོང་བསམ་པ་འདྲ་པོ་ཐེ་ཚོམ་བྱེད་རྒྱུ་ཡོད་མ་རེད་གསུངས་འདུག །ན་ན་ན་ཐོག་ནས་སངས་རྒྱས་ཐུབ་ཡག །ཚ་ན་ཚ་ཐོག་ནས་སངས་རྒྱས་ཐུབ་ཡག །གནོད་པ་བསྐྱལ་ན་གནོད་པའི་སྟེང་ནས་ཉམས་ང་མེད་པ་བྱས་ནས་ཐོག་རྫིས་བྱེད་ནས་གྲོལ་ཐུབ་པ་གཅིག་བྱེད་དགོས་རེད་གསུངས་འདུག །ཉམས་ངའི་གོ་སྐབས་གང་ཡང་མེད་པ་བྱེད་ནས་འདི་འདྲ་པོ། ལུས་ཀྱི་བྱ་བ་ཡོངས་ཐོངས་རྣལ་འབྱོར་དལ་བར་སྡོད། །གསུངས་པ་འདི་གནས་རི་ཁྲོད་ལ་བརྟེན་ནས་བསྡད་དགོས་པ་རེད། ཡུལ་ངན་སྤངས་པས་ཉོན་མོངས་རིམ་གྱིས་འགྲིབ། །རྣམ་གཡེང་མེད་པས་དགེ་སྦྱོར་ངང་གིས་འཕེལ། །རིག་པ་དྭངས་པས་ཆོས་ལ་ངེས་ཤེས་སྐྱེ། །དབེན་པ་བསྟེན་པ་རྒྱལ་སྲས་ལག་ལེན་ཡིན། །ཟེར་ནས་རྒྱལ་སྲས་ལག་ལེན་ནང་ལ་འདུག །ཡུལ་ངན་སྤངས་པས་ཉོན་མོངས་རིམ་གྱིས་འགྲིབ། །ཟེར་བའི་ཡུལ་ངན་པ་ཟེར་ཡག་འདི་ལུས་ཀྱི་བྱ་བ་འདི་ཚོ་ཡར་འགྲོ་མར་འགྲོ་དགྲ་འདུལ་གཉེན་སྐྱོང་ཚོང་འདྲ་འདི་འདྲའི་ལས་ཀ་རྐྱང་རྐྱང་བྱེད་བསྡད་པ་ཡིན་ན། འདི་ནི་འཇིག་རྟེན་པའི་བྱ་བ་ཆགས་འགྲོ་ཡི་རེད་པ། འདི་ཚོ་ལ་ཡུལ་ངན་གསུངས་པ་རེད། ཡུལ་ངན་གྱི་ཉོན་མོངས་སྤངས་ཡོང་དུས་ཉོན་མོངས་རང་བཞིན་གྱིས་འགྲིབ་ཡོང་བ་རེད། ཉོན་མོངས་རང་བཞིན་གྱིས་ཐུལ་དུ་འགྲོ་བ་རེད། ཉོན་མོངས་ཁ་ཐུག་ལ་ལམ་སང་སྦྱོང་ཐུབ་ཀྱི་མ་རེད། ཡིན་ན་ཡང་ཉོན་མོངས་འདི་ཇེ་ཆུང་ཇེ་ཆུང་དུ་འགྲོ་བ་རེད་འདུག །རྣམ་གཡེང་མེད་པས་དགེ་སྦྱོར་ངང་གིས་འཕེལ། །དེ་ནས་ལུས་ཀྱི་བྱ་བའི་རྣམ་གཡེང་མེད་ཡོང་དུས་གཉེན་ཐུག་ཡག་འདྲ་པོ་དགྲ་ཐུལ་ཡག་འདྲ་པོ་ཆ་ཚང་མེད་ཡོང་དུས་རྣམ་གཡེང་མེད་པ་རེད།

རྣམ་གཡེང་མེད་ཡོང་དུས་རང་གི་དགེ་སྦྱོར་འདི་གོང་འཕེལ་དུ་འགྲོ་ཐུབ་ཀྱི་རེད། འཕེལ་བའི་གོ་སྐབས་འདི་མ་གཏོགས་མེད་པ་རེད། རིག་པ་དྭངས་པས་ཆོས་ལ་ངེས་ཤེས་སྐྱེ། །དེ་ནས་སེམས་རིག་པ་དྭངས་ཡོང་བ་རེད། ཆགས་སྡང་གཉི་གའི་རྣམ་རྟོག་མེད་ཡོང་དུས་ཆགས་སྡང་གཉིས་སྐྱེ་སའི་གཞི་མེད་ཡོང་དུས་སེམས་འདི་རིག་པ་དྭངས་ཡོང་བ་རེད། རིག་པ་དྭངས་ཡོང་དུས་ཕྱག་རྒྱ་ཆེན་པོ་ཟེར་བ་འདྲ་པོ་རྫོགས་པ་ཆེན་པོ་ཟེར་བ་འདྲ་པོ་འདི་འདྲའི་མཚན་ལྡན་བླ་མས་བསྟན་ཡོང་བའི་གདམ་ངག་འདི་ཚོ་འདྲ་པོ་ཟབ་པ་དང་རྒྱ་ཆེ་བ་དང་མཐུན་མོང་མ་ཡིན་པ་ཡིན་པ་དང་ངེས་ཤེས་དྲང་ཡོང་དུས་ལམ་གོང་མ་གོང་མ་ལ་རྟོགས་པ་སྐྱེ་འདོད་ཀྱི་བློ་སྐྱེ། ལམ་གོང་མ་གོང་མ་ལ་སློབ་སྦྱོང་བྱེད། དེ་ལ་བརྟེན་ནས་འབྲས་བུ་ཐོབ་ཐུབ་ཡག་གི་ངེས་ཤེས་སྐྱེ་ཡོང་བ་རེད་འདུག །དེ་འདྲ་ཡིན་དུས། རིགས་པ་དྭངས་པས་ཆོས་ལ་ངེས་ཤེས་སྐྱེ། །དབེན་པ་བསྟེན་པ་རྒྱལ་སྲས་ལག་ལེན་ཡིན། །གསུངས་པ་རེད། ལུས་ཀྱི་བྱ་བ་ཡོངས་ཐོངས་རྣལ་འབྱོར་དལ་བར་སྡོད། །ཟེར་ནས་དལ་བར་སྡོད་གསུངས་འདུག །དལ་བར་སྡོད་ཟེར་ཡག་འདི་སྒོམ་ཡག་པོ་བརྒྱབ་དགོས་ཀྱི་རེད་གསུངས་པ་རེད། སྒོམ་བརྒྱབ་ནས་ལུས་ཚ་གི་ཚི་གི་མ་བྱེད་པར་རྗེ་བཙུན་མི་ལ་རས་པ་ནང་བཞིན་སྤང་ལ་བེ་ཕུར་བཏབ་པ་ལྟར་ང་དེ་རིང་ནས་བཟུང་སྟེ་གྲོང་ཡུལ་དུ་མི་འབབ། གལ་སྲིད་ཉམས་རྟོགས་ཁྱད་པར་ཅན་ཞིག་མ་སྐྱེས་ཀྱི་བར་དུ་གྲོང་ཡུལ་ལ་འབབ་ན་ང་ཆོས་སྐྱོང་སྲུང་མ་ཐམས་ཅད་ཀྱིས་སྲོག་ཆོད་ཅིག་གསུངས་ནས་འདི་ལྟ་བུའི་དམ་བཅའ་བྱེད་ཀྱི་འདུག །འོ་འདི་ལྟ་བུ་རྟོགས་པ་མ་ཐོབ་ཀྱི་བར་དུ་ཡིན་པ་རེད། སྤྱིར་བཏང་གི་རྟོགས་པ་མཆོག་ཐོབ་པ་ཟེར་ཡག་འདི་གདུལ་བྱ་གང་ཟག་ཐམས་ཅད་ལ་འགྲོ་ཡི་རེད་དེ་ཡིན་ན་ཡང་རང་གིས་ཉམས་ལེན་ལ་བཙན་ས་ཟིན་ན་འགྲིག་གི་ཡོད་རེད། ཉམས་ལེན་ལ་བཙན་ས་ཞིག་ཟིན་ནས་དེའི་རྗེས་སུ་རྟོགས་པ་ཐོབ་དགོས་ཀྱི་འདུག

།ཉམས་ལེན་ལ་བཙན་ས་ཟིན་ཟེར་ན་ག་རེ་རེད། ད་ལྟ་ང་རང་གི་ཕྱག་རྒྱ་ཆེན་པོ་དང་རྫོགས་པ་ཆེན་པོ་ཉམས་ལེན་ག་རེ་བྱེད་ཀྱི་ཡོད་པ་འདི་དངོས་གནས་དྲང་གནས་ཁུངས་དང་ལྡན་པ། དེ་ལ་བརྒྱུད་པ་བཟང་པོ་ཡོད་པ། དེ་འདྲ་པོའི་ཡོན་ཏན་འདིས་རང་གི་རྒྱུད་བཅོས་ཐུབ་པ། འདི་འདྲའི་ཉམས་ལེན་ཞིག་སླེབས་ན་རང་གི་ཉམས་ལེན་གྱི་བཙན་ས་ཟིན་པ་རེད། དེའི་སྟེང་ནས་ཡང་ཏོག་ཙམ་རྟོགས་པ་མཆོག་ལྡན་གྱི་གང་ཟག་གཞན་དག་ལ་བསྟེན་ཡོང་དུས་རྟོགས་པ་ཐོབ་སྟེ་ཕྱག་རྒྱ་ཆེན་པོ་ཕྱིན་ཅི་མ་ལོག་པ་ཡང་དག་པར་རྟོགས་པ་ཡིན་གསུངས་འདུག །འོ་འདི་འདྲ་ཡིན་དུས་ཉམས་ལེན་ལ་བཙན་ས་མ་ཟིན་གྱི་བར་དུ་ལུས་ཀྱི་བྱ་བ་ཡོངས་ཐོངས་རྣལ་འབྱོར་དལ་བར་སྡོད། །གསུངས་པ་རེད། 

00000000 00000255 ངག་གི་སྨྲ་བརྗོད་མེད་དེ་གྲག་སྟོང་བྲག་ཆ་འདྲ། ། 00000000ཁྱོད་ཡག་པོ་རེད་ཟེར་ནས་བསྟོད་ར་ཡང་ཡོང་གི་རེད། ཁྱོད་སྡུག་ཅག་རེད་ཟེར་ནས་སྨད་ར་ཡང་ཡོང་གི་རེད། མདོར་ན་དགའ་སྡུག་ཡག་ངན་གྱི་ཅ་ཅོ་མང་པོ་ཡོང་གི་རེད་པ། སྒྲ་མང་པོ་ཡོང་གི་རེད། སྒྲ་ཐམས་ཅད་ཆོས་ཀྱི་དབྱིངས་བྲག་ཆ་ལྟ་བུ་རེད་བསམ་ནས་མཉམ་པར་བཞག་དགོས་རེད་གསུངས་འདུག །སྒྲ་ཐམས་ཅད་གྲག་སྟོང་འདྲ་པོ་ལ་བསམ་བློ་བཏང་དགོས་ཀྱི་ཡོད་པ་རེད། བྲག་ཆ་ནང་བཞིན་གྲག་གི་ཡོད་རེད་དེ་གྲག་ནའང་སྟོང་པ་ཡིན་གསུངས་འདུག །གྲག་སྟོང་ཟེར་ནས་སྒྲ་གྲག་ནི་གྲག་བསྡད་པ་ཞིག་ལ་གྲག་པ་ཡིན་ནའང་ངོ་བོ་སྟོང་པ་ཡིན་པ་དཔེར་ན་བྲག་ཆ་ནང་བཞིན། ཕར་ལ་ཝ་ཡེ་ཟེར་ན་ཚུར་ཡང་ཝ་ཡེ་ཟེར་ཡོང་གི་ཡོད་རེད་དེ་ཡིན་ནའང་འདི་སྟོང་པ་རེད་པ། འདི་ནང་བཞིན། ངག་གི་སྨྲ་བརྗོད་མེད་དེ་གྲག་སྟོང་བྲག་ཆ་འདྲ། །གསུངས་པ་རེད། 00000000 00000255 ཡིད་ལ་ཅི་ཡང་མི་བསམ་ལ་ཟླའི་ཆོས་ལ་ལྟོས། ། 00000000ཡིད་ལ་ཅི་ཡང་མི་བསམ་པ། ལ་བཟླ་བའི་ཆོས་ལ་ལྟོས། ཟེར་བ་འདི་འབྲས་བུའི་ཆོས་ལ་ལྟོས་གསུངས་པ་རེད། གནས་ལུགས་ཀྱི་ཆོས་ཟེར་གྱི་ཡོད་རེད། མཚམས་མཚམས་ལ་རྫོགས་ཆེན་གྱི་ཚིག་ཀྱང་སླེབས་ཀྱི་འདུག །ལ་ཟླའི་ཆོས་ཟེར་ན། ལ་བཟླ་བ་ཟེར་ན་འབྲས་བུ་ལ་བཟླ་བ། འབྲས་བུ་ལ་བཟླ་བ་ཟེར་ན་འབྲས་བུ་ལ་སླེབས་ཚར་བ་ཟེར་གྱི་ཡོད་རེད། ལ་བཟླ་བ་ཟེར་བའི་སྐབས་སུ་སླེབས་པའི་ཚིག་རེད། མཐར་ཕྱིན་པའི་ཚིག་རེད། མཐར་ཕྱིན་པའི་ཚིག་དང་དོན་གྱི་ངོ་བོ་ཉིད་ཀྱི་ཚིག་རེད། ཡིད་ལ་ཅི་ཡང་མི་བསམ་ལ་ཟླའི་ཆོས་ལ་ལྟོས། །ལུས་ཀྱིས་འགྲོ་འདུག་གི་སྤྱོད་ལམ་ལ་སོགས་པ་གཡུག་ཤོག །ངག་ནས་ཁ་ཏོན་བཟླས་བརྗོད་ལ་སོགས་པ་འདི་འདྲའི་རིགས་མང་པོ་གང་ཡང་བྱེད་དགོས་ཀྱི་མ་རེད་གསུངས་འདུག །ཁ་ཏོན་བཟླས་བརྗོད་ལ་སོགས་པ་བྱེད་ན་ཡོང་གི་ཡོད་མ་རེད། རྗེ་བཙུན་མི་ལ་རས་པས། ཕྱག་རྒྱ་ཆེན་པོ་སྒོམ་དུས་སུ། །ལུས་ངག་གི་རྩོལ་བ་མ་བྱེད་ཅིག

།མི་རྟོག་ཡེ་ཤེས་ཡལ་ཉེན་ཡོད། །གསུངས་འདུག །ཕྱག་རྒྱ་ཆེན་པོ་སྒོམ་པའི་དུས་སུ་ལུས་ཀྱིས་སྤྱོད་ལམ་འགྲོ་འདུག་མང་པོ་བྱེད་ཡག་འདྲ་པོ་དང༌། ཕྱག་འཚལ་ཡག་ལ་སོགས་པ་དང༌། ངག་གི་སྒོ་ནས་ཁ་ཏོན་བཟླས་བརྗོད་ལ་སོགས་པ་མང་པོ་བྱེད་བསྡད་པ་ཡིན་ན་འདི་མི་ཡོང་བ་རེད། འདི་བྱེད་བསྡད་པ་ཡིན་ན་རྣམ་པར་མི་རྟོག་པའི་ཡེ་ཤེས་དེ་ཡལ་ཡག་གི་ཉེན་ཁ་ཡོད་གསུངས་སོང༌། ཡིད་ལ་ཅི་ཡང་མི་བསམ་ལ་ཟླའི་ཆོས་ལ་ལྟོས། །ཡིད་ལ་ཅི་ཡང་མི་བསམ། ཟེར་བའི་སྐབས་སུ་ལ་བསམ་རྒྱུ་ཞིག་ཡོད་ནས་འདི་བསམ་ཡག་བཀག་ཤོག་ཟེར་བའི་སྐད་ཆ་རེད་མི་འདུག །ཡིད་ལ་བསམ་བྱ་སེམས་བྱེད་ལས་འདས་པ་རེད། འདི་ཚོ་ཞེ་དྲག་གལ་ཆེན་པོ་རེད། ལུས་ཀྱི་བྱ་བ་ཡོངས་ཐོངས་ཟེར་བའི་སྐབས་སུ་ལུས་ཀྱི་བྱ་བ་ཞིག་བྱེད་རྒྱུ་ཡོད་དེ་བྱེད་མི་ཆོག་པར་བཙན་པོ་བྱས་ནས་བཀག་བཞག་པའི་སྐད་ཆ་མ་རེད། ངག་ལ་སྨྲ་བརྗོད་ཐམས་ཅད་ཀྱང་གྲག་སྟོང་ནང་བཞིན་རེད་ཟེར་ནས་བཙན་པོ་དབང་ཡོད་བྱས་ནས་ངོ་སྤྲོད་བྱེད་པ་རེད་མི་འདུག །དོན་ལ་ལུས་ངག་ཡིད་གསུམ་གྱི་སྤྱོད་པའི་བྱ་བྱེད་ཐམས་ཅད་ལས་འདས་པ་ཞིག་དགོས་ཀྱི་ཡོད་པ་རེད་འདུག །ཕྱག་ཆེན་སྨོན་ལམ་ལས། བཟང་ཞེན་ཉམས་ཀྱི་འཛིན་པ་རང་སར་གྲོལ། །ངན་རྟོག་འཁྲུལ་པ་རང་བཞིན་དབྱིངས་སུ་དག །ཐ་མལ་ཤེས་པ་སྤང་བླང་བྲལ་ཐོབ་མེད། །སྤྲོས་བྲལ་ཆོས་ཉིད་བདེན་པ་རྟོགས་པར་ཤོག །ཟེར་བའི་སྨོན་ལམ་ཞིག་ཡོད་པ། ད་འདིའི་སྐབས་ལ་ཡང་ཡོང་གི་ཡོད་པ་རེད། བཟང་པོ་ལ་ཞེན་པའི་ཉམས་ཀྱི་འཛིན་པ་རང་སར་གྲོལ། ངན་པ་ལ་རྟོག་པ་ངན་རྟོག་གི་འཁྲུལ་པ་ཡང་རང་བཞིན་གྱིས་དབྱིངས་སུ་དག །བཟང་ཞེན་དང་ངན་རྟོག་གཉིས་འདི་ཕར་བརླག་ཚར་ན། བཟང་པོའི་ཞེན་པ་དང་ངན་པའི་རྣམ་རྟོག་ཟེར་ཡག་འདི་ཆགས་སྡང་གི་རྣམ་རྟོག་རེད་པ། ཆགས་སྡང་གི་རྣམ་རྟོག་གཉིས་པོ་བརླག་སོང་ན་ཤུལ་ན་ག་རེ་ལྷག་གི་རེད། དེ་ནས་ཐ་མལ་ཤེས་པ་ཞིག་མ་གཏོགས་ལྷག་གི་མི་འདུག །ཐ་མལ་ཤེས་པ་ཟེར་ན་ག་རེ་རེད།

མ་བཅོས་པའི་ཤེས་པ་རེད། མ་བཅོས་པའི་ཤེས་པ་ཟེར་ཡག་འདི་ག་འདྲ་ཞིག་ཡོད་རེད་ཟེར་ན། མཐོང་ནི་མཐོང་བསྡད་པ་ཞིག་ལ་ངོས་འཛིན་བྱེད་མི་ཐུབ་པ། དཔེ་ལྐུགས་པས་བུ་རམ་ཟོས་པ་ནང་བཞིན་ཡིན་གསུངས་སོང༌། ལྐུགས་པས་རྨི་ལམ་རྨིས་པ་དང་ལྐུགས་པས་བུ་རམ་ཟོས་པ་ནང་བཞིན་ཡིན་གསུངས་པ་རེད། འོ་འདི་འདྲ་པོ་མདོར་ན་ལུས་ངག་ཡིད་གསུམ་གྱི་བྱ་བྱེད་སྤྱོད་ལམ་ལ་སོགས་པ་གང་ཡང་སྙིང་པོར་མ་བཟུང་ནས་ལུས་ཀྱི་བྱ་བ་ཐམས་ཅད་ཐོངས ། དལ་བར་སྡོད། ཟེར་བའི་སྐབས་སུ་ལུས་ཙོག་ཙོག་སྡོད་གསུངས་པ་རེད་པ། ལུས་དལ་པོ་བྱེད་ནས་སྡོད་གསུངས་པ་རེད། ངག་གི་སྨྲ་བརྗོད་མེད་དེ་གྲག་སྟོང་བྲག་ཆ་འདྲ། །ཞེས་གལ་སྲིད་སྨྲ་བརྗོད་ལ་སོགས་པ་གྲག་སོང་ན་ཡང་ང་རང་གིས་སྒྲ་གྲག་ནའང་སྒྲ་གྲག་སྟོང་ནང་བཞིན་རྟོགས་དགོས་ཀྱི་རེད། ཕྱི་ནས་ང་རང་ལ་བཟང་པོའི་བསྟོད་ར་དང་ངན་པའི་སྐྱོན་ལ་སོགས་པ་ག་རེ་བརྗོད་ནའང་འདི་ཚོ་ཚང་མ་ཚིག་རེད་ཐ་སྙད་རེད་མ་གཏོགས་དོན་ལ་ཡོད་མ་རེད། གྲག་སྟོང་བྲག་ཆ་ནང་བཞིན་རེད་བསམ་ནས་འདིའི་ངང་ལ་མཉམ་པར་བཞག །ཡིད་ལ་བཟང་པོའི་ཡོན་ཏན་ཡང་ཤར་གྱི་རེད། ངན་པའི་རྣམ་རྟོག་ཀྱང་ཤར་གྱི་རེད་དེ། བཟང་ཞེན་ངན་རྟོག་ག་རེ་ཤར་སོང་ནའང་འདི་ལ་མ་བལྟ་བ་བྱེད། འདི་ལ་སྙིང་པོ་མེད་པར་ཤེས་ནས་མ་བཅོས་པའི་ཤེས་པ་ཐ་མལ་གྱི་ཤེས་པ་འདི་རང་གི་ངོ་བོ་འདི་སྐྱོངས་གསུངས་པ་རེད་འདུག །ལ་ཟླའི་ཆོས་ཟེར་ན་རྫོགས་པ་ཆེན་པོ་དང་ཕྱག་རྒྱ་ཆེན་པོའི་ཆོས་འདྲ་པོ་ལ་ལྟོས་གསུངས་པ་རེད། ལྟོས་ཟེར་བའི་སྐབས་ལ་འདིའི་ངང་ལ་མ་བཅོས་པར་མཉམ་པར་ཞོག་གསུངས་པ་རེད་འདུག །ལྟོས་ཟེར་བའི་སྐབས་ལ་མིག་གིས་ལྟ་ཟེར་བའི་སྐད་ཆ་མ་རེད། ལྟོས་ཟེར་བ་འདི་འདིའི་ངང་ལ་མ་བཅོས་པའམ་འདིའི་ངང་ལ་འདུ་འ བྲལ་མེད་པར་སྡོད་གསུངས་པ་རེད། བསམ་པའི་ཡུལ་ལས་འདས་པ། བརྗོད་པའི་ཐ་སྙད་ལས་འདས་པ། ལུས་ཀྱིས་འགྲོ་འདུག་ལ་སོགས་པའི་སྤྱོད་ལམ་ལས་འདས་པ།

འདི་གསུངས་ཀྱི་འདུག །ལུས་ཀྱི་སྤྱོད་ལམ་ལས་འདས་པ། ངག་གི་སྨྲ་བརྗོད་ལས་འདས་པ། ཡིད་ཀྱི་བསམ་པའི་ཡུལ་ལས་འདས་པའི་ཆོས་ཐམས་ཅད་ཀྱི་ངོ་བོ་གང་ཡིན་པ་འདི་ལ། ལ་ཟླའི་ཆོས་ལ་ལྟོས་གསུངས་པ་རེད། 0000000000000255 ལུས་ལ་སྙིང་པོ་མེད་པ་སྨྱུག་མའི་སྡོང་པོ་འདྲ། ། 00000000སྨྱུག་མའི་སྡོང་པོ་ཟེར་མཁན་འདི་ནང་སྟོང་པ་རེད་པ། ཕྱི་ལོག་ལ་གཅིག་ཡོད་རེད་མ་གཏོགས་ནང་ཕུག་སྟོང་པ་རེད། དེ་ནང་བཞིན་ལུས་ལ་སྙིང་པོ་ཡོད་མ་རེད། སྨྱུག་མའི་སྡོང་པོ་ནང་བཞིན་རེད། ཀེ་ལའི་སྡོང་པོ་ནང་བཞིན་རེད་གསུངས་པ་རེད། སྙིང་པོ་མེད་ཟེར་ཡག་འདི་ཡང་ལུས་ལ་སྙིང་པོ་ཞིག་ཡོད་ནས་མེད་ཟེར་ནས་བཙོག་བལྟ་བཅུག་པའི་སྐད་ཆ་མ་རེད་པ། རིགས་པས་བརྟག་ན་ཧ་གོ་ཡི་རེད་གསུངས་པ་རེད། སྤྱོད་འཇུག་ལས་གསུངས་པ་ནང་བཞིན། སོ་དང་སྐྲ་སེན་བདག་མ་ཡིན། །བདག་ནི་རུས་པ་ཁྲག་མ་ཡིན། །སྣབས་མིན་བད་ཀན་མ་ཡིན་ཏེ། །ཆུ་སེར་དང་ནི་རྣག་ཀྱང་མིན། །བདག་ནི་ཞག་དང་རྔུལ་མིན་ཏེ། །གློ་མཆིན་དག་ཀྱང་བདག་མ་ཡིན། །ནང་ཁྲོལ་གཞན་ཡང་བདག་མིན་ཏེ། །བདག་ནི་ཕྱི་ས་གཅིན་མ་ཡིན། །ཤ་དང་པགས་པ་བདག་མིན་ཏེ། །དྲོད་དང་རླུང་ཡང་བདག་མ་ཡིན། །བུ་ག་བདག་མིན་རྣམ་ཀུན་ཏུ། །རྣམ་ཤེས་དྲུག་ཀྱང་བདག་མ་ཡིན། །ཟེར་ནས་ལུས་སྙིང་པོ་ཡོད་མ་རེད་ཟེར་ནས་ཤེས་རབ་ལེའུ་ནང་ལ་དཔེ་ག་ཚོད་མང་པོ་གསུངས་འདུག །སྣ་ལུས་རེད་པས། མིག་ལུས་རེད་པས། རྣ་བ་ལུས་རེད་པས། རུས་པ་ལུས་རེད་པས། པགས་པ་ལུས་རེད་པས། ཁྲག་ལུས་རེད་པས། ཟེར་ནས་རེ་རེ་བཞིན་དུ་འདུག །ཁ་ན་མ་ཐོ་དངོས་མེད་ལ། །བདག་དང་སེམས་ཅན་དབང་བྱས་ཤིང༌། །སྤྲུལ་པ་བཞིན་དུ་ང་མེད་པར། །ཡིད་འདི་རྟག་ཏུ་གཟུང་བར་བྱ། །སྤྱོད་འཇུག་ཤེས་བཞིན་ལེའུ་ནང་ལ་ཁ་ན་མ་ཐོ་བ་མེད་པའི་དངོས་པོ་ལ་བདག་དང་སེམས་ཅན་ཐམས་ཅད་དབང་དུ་བྱས་ཤིང༌། ང་ཟེར་ཡག་འདི་ཡང་ལུས་ཀྱི་ཆ་ཤས་འདི་ཚོ་ལ་རིམ་པ་བཞིན་དུ་དཔྱད་ཡོང་དུས་སྙིང་པོ་མེད་པར་བསམ་བློ་བཏང་ནས་སྤྲུལ་པ་བཞིན་དུ་ང་མེད་པར། །ང་ཟེར་མཁན་འདི་ཡང་སྤྲུལ་པ་ནང་བཞིན་སྒྱུ་མ་ལྟ་བུ་རྨི་ལམ་ལྟ་བུ་དྲི་ཟའི་གྲོང་ཁྱེར་ལྟ་བུ་རེད་གསུངས་འདུག

།དེས་ན་སྙིང་པོ་མེད་པ། རིགས་པ་དྲུག་ཅུ་པའི་ནང་ལ་ཡང་ཡོད་རེད། སྟོང་ཉིད་བདུན་བཅུ་པའི་ནང་ལ་ཡང་འདི་ཚོ་དཔེ་གསལ་པོ་ཡོད་རེད། འདི་ཚོ་སྟོང་ཉིད་སྒོམ་རིམ་རེད་པ། སྟོང་ཉིད་སྒོམ་རིམ་འདི་ཚོའི་ནང་ལ་ཡོད་རེད། རིག་པ་དྲུག་ཅུ་པར། གནས་མེད་དམིགས་པ་ཡོད་མ་ཡིན། །རྩ་བ་མེད་ཅིང་གནས་པ་མེད། །མ་རིག་རྒྱུ་ལས་ཤིན་ཏུ་བྱུང༌། །ཐོག་མ་དབུས་མཐའ་རྣམ་པར་སྤང༌། །ཆུ་ཤིང་བཞིན་དུ་སྙིང་པོ་མེད། །དྲི་ཟའི་གྲོང་ཁྱེར་འདྲ་བ་སྟེ། །རྨོང་པའི་གྲོང་ཁྱེར་མི་ཟད་པའི། །འགྲོ་བ་སྒྱུ་མ་བཞིན་དུ་སྣང༌། ཟེར་བ་འདྲ་པོ་འདི་ཚོའི་སྟེང་ནས་འགྲོ་ཡི་ཡོད་རེད། ལུས་ལ་སྙིང་པོ་མེད་པ་སྨྱུག་མའི་སྡོང་པོ་འདྲ། །དེ་ག་ནང་བཞིན་གྱི་དབུ་མ་འཇུག་པའི་ནང་ལ་ཤིང་རྟ་རྣམ་བདུན་གྱི་རིགས་པ་ལ་བརྟེན་ནས་གང་ཟག་གི་བདག་མེད་གསུངས་པ་འདི་ཚོ་ཚང་མ་ལུས་ལ་སྙིང་པོ་མེད་པ་སྨྱུག་མའི་སྡོང་པོའི་སྟེང་ནས་འགྲོ་ཡི་ཡོད་རེད། དེ་མ་གཏོགས་དེ་ག་ཙམ་རིགས་པས་སྒྲུབ་བསྡད་པའི་སྐད་ཆ་གཅིག་པུ་མ་རེད། ཉམས་ལེན་གྱི་སྟེང་ནས་འགྲོ་དགོས་ཀྱི་ཡོད་རེད་པ། དབུ་མ་ཡང་ཉམས་ལེན་གྱི་སྟེང་ནས་འགྲོ་དགོས་ཀྱི་རེད་པ། ཕྱག་རྫོགས་དབུ་གསུམ་འདི་ཚིག་ཁག་ཁག་རེད་མ་གཏོགས་དོན་དག་གཅིག་པ་ཡིན་གསུངས་ཀྱི་ཡོད་རེད་པ། གསུངས་ཀྱི་ཡོད་ན་གཅིག་གིས་གཅིག་ལ་གྲོགས་བྱེད་དགོས་ཀྱི་ཡོད་རེད། ཤིང་རྟ་རྣམ་བདུན་གྱི་རིགས་པ་འདི་ཚོས་འདི་འདྲ་རང་གསུངས་ཀྱི་ཡོད་རེད། དབུ་མ་འཇུག་པ་ལས། གཟུགས་ཡོད་ཉིད་ན་སེམས་མེད་མ་འཛིན་ཅིག །སེམས་ཡོད་ཉིད་ནའང་གཟུགས་མེད་མ་འཛིན་ཅིག །དེ་དག་ཤེས་རབ་ཚུལ་མདོར་སངས་རྒྱས་ཀྱིས། །མཚུངས་པར་སྤངས་ཤེས་མངོན་པའི་ཆོས་ལས་གསུངས། །གསུངས་པ་འདྲ་པོ་འདི་ཚོ་ཐམས་ཅད་ཀྱིས་ལུས་ལ་སྙིང་པོ་མེད་པའི་རྒྱུ་མཚན་མང་པོ་གསུངས་བསྡད་ཀྱི་འདུག །སོ་ལ་སོགས་པའི་ཡན་ལག་ལ་སྙིང་པོ་མེད་པ། ཉན་ཐོས་པའི་སྐབས་སུ་ལ་ཡང་གང་ཟག་གི་བདག་མེད་པ་འདི་ལའང་གང་ཟག་རང་མཚན་གྱིས་མ་གྲུབ་པ་ཟེར་བ་འདྲ་པོ་དང༌།

གང་ཟག་མཚན་ཉིད་ཀྱིས་མ་གྲུབ་པ་ཟེར་བ་འདྲ་པོ་དང༌། གང་ཟག་རང་རྐྱ་ཐུབ་པའི་རྫས་ཡོད་ཀྱིས་སྟོང་པ་ཟེར་བ་འདི་ཚོ་ཐམས་ཅད་ཀྱང་ལམ་གྱིས་ཐོག་ནས་རིམ་པ་མ་འདྲ་བ་བཤད་པ་རེད་མ་གཏོགས་འདི་འདྲའི་ལུས་ལ་སྙིང་པོ་མེད་པ་རང་ངོ་སྤྲོད་བྱེད་བསྡད་ཀྱི་ཡོད་རེད། ལུས་ལ་སྙིང་པོ་མེད་པ་སྨྱུག་མའི་སྡོང་པོ་འདྲ། །ལུས་ལ་སྙིང་པོ་མེད་ཟེར་ནས་བརྗོད་ཀྱི་ཡོད་རེད་དེ་དོན་གྱི་ངོ་བོ་ལ་སྨྱུག་མའི་སྡོང་པོ་འདྲ་པོ་རེད་ཟེར་ནས་བཤད་ཡོང་དུས་ལུས་ལ་སྙིང་པོ་ཡོད་པ་དང་མེད་པ་གཉིས་ཀ་ལས་འདས་པ་བསམ་བློ་བཏང་དགོས་ཀྱི་ཡོད་པ་རེད་པ། འདི་ཡང་ཞེ་དྲག་གལ་ཆེན་པོ་རེད། །ལུས་ལ་སྙིང་པོ་མེད་ཟེར་མཁན་འདི་དང་པོ་སྙིང་པོ་ཡོད་པ་ཞིག་བྱས། འདི་སྙིང་པོ་ཡོད་པ་འདི་ཕར་བཀག་ནས་སྙིང་པོ་མེད་པ་ཞིག་གི་ཐོག་ན་སླེབས་པ་རེད་བསམ་ན། འདི་ལྡོག་པ་ངོས་འཛིན་འདྲ་པོ་བྱས་ནས་བསམ་བློ་གཏང་རྒྱུ་མེད་པ་རེད། སྙིང་པོ་མེད་ཟེར་བ་འདི་ཡང་དོན་དག་འདི་ལ་ཡག་པོ་བལྟ་ན་སྙིང་པོ་ཡོད་པ་དང་སྙིང་པོ་མེད་པ་གཉིས་ཀ་ལས་མ་གྲུབ་པ་རེད། སྙིང་པོ་ཡོད་པ་ལས་ཀྱང་འདས་པ་རེད། སྙིང་པོ་མེད་པ་ལས་ཀྱང་འདས་པ་རེད། སྤྱིར་བཏང་ང་ཚོས་ཐ་སྙད་ཙམ་བེད་སྤྱོད་བཏང་བའི་སྐབས་ལ། སྙིང་པོ་ཡོད་པ་འདི་བཀག་ཡོང་དུས་སྙིང་པོ་མེད་པ་ལ་སླེབས་ཡག་འདི་འཇིག་རྟེན་གྱི་འགྲོ་སྟངས་ཞིག་རེད་པ། ཡོད་པ་བཀག་ནས་མེད་པ་སླེབས་ཡག་འདི། ཡིན་ན་ཡང་འདི་ཚོ་ལམ་སྦྱང་བའི་གང་ཟག་ལ་འདི་འདྲ་བཤད་ཀྱི་ཡོད་རེད་མ་གཏོགས་དངོས་གནས་དྲང་གནས་ཀྱི་སྒོམ་གྱི་སྟེང་ལ་སླེབས་ཡོང་དུས་འདི་འདྲ་བཤད་རྒྱུ་མེད་པ་རེད། འདི་འདྲ་བྱས་ན་འདི་ནི་འབྲས་བུ་ཐོབ་ཐུབ་ཀྱི་མ་རེད་པ། ཡོད་ཟེར་མཁན་འདི་ཡང་རྣམ་རྟོག་གི་སྒྲོ་བཏགས་པ་གཅིག་རེད། མེད་ཟེར་མཁན་འདི་ཡང་རྣམ་རྟོག་གིས་སྒྲོ་བཏགས་པ་གཅིག་རེད་མ་གཏོགས་དོན་གྱི་སྟེང་ལ་ཡོད་པ་ཡང་ཡོད་མ་རེད། དོན་གྱི་སྟེང་ལ་མེད་པའང་ཡོད་མ་རེད།

ཡོད་པའང་བཏགས་ཆོས་རེད། མེད་པའང་བཏགས་ཆོས་རེད། ཡོད་མེད་གཉི་ག་ཡང་གཅིག་གི་གཅིག་ལ་ལྟོས་གཞི་ལྟོས་ཆོས་འདྲ་པོ་ཞིག་རེད་མ་གཏོགས་ཡོད་པ་དང་མེད་པའི་ཆོས་གཉིས་ཡོད་མ་རེད། དེ་ཡིན་དུས་སྙིང་པོ་མེད་ཟེར་ཡོང་དུས་ང་ཚོས་སྙིང་པོ་ཡོད་པར་བཟུང་བ་ལ་བརྟེན་ནས་ད་ལྟ་བར་དུ་སྙིང་པོ་ཡོད་པར་བཟུང་ཆེ་བའི་སྐྱོན་ལ་བརྟེན་ནས་འདིའི་བཟློག་ཐབས་ལ་སྙིང་པོ་མེད་ཟེར་ནས་མ་གསུང་རང་གསུང་རེད་པ། འདི་མ་གཏོགས་གསུང་ཡག་ཡོད་མ་རེད། དོན་ལ་སྙིང་པོ་མེད་པ་དེ་ཡང་མཐར་ཐུག་རེད་ཟེར་ན་འགྲིག་གི་ཡོད་མ་རེད། ཡོད་མེད་གཉིས་ཀ་ལས་འདས་དགོས་ཀྱི་ཡོད་རེད། བསོད་ནམས་མ་ཡིན་དང་པོར་བཟློག །བར་དུ་བདག་ནི་བཟློག་པ་དང༌། །ཐ་མར་ལྟ་ཞི་ཀུན་བཟློག་པ། །གང་ཤེས་འདི་ནི་མཁས་པ་ཡིན། །ཟེར་ནས་ཨརྻཱ་དཱེ་བའི་དབུ་མ་བཞི་བརྒྱ་པའི་ནང་ལ་ཡོད་རེད། བསོད་ནམས་མ་ཡིན་པ་དང་པོ་བཟློག་པའི་ཐབས་ལ་ལས་ཡོད་རེད། རྒྱུ་འབྲས་ཡོད་རེད། སྐྱེ་བ་སྔ་ཕྱི་ཡོད་རེད། ཁྱོད་རང་སྡིག་པ་སྤོང་དགོས་ཀྱི་རེད། དགེ་བ་བསྒྲུབ་དགོས་ཀྱི་རེད། ས་ལམ་བགྲོད་དགོས་ཀྱི་རེད། སྐྱབས་འགྲོའི་བསླབ་བྱ་སོགས་ལ་ཉམས་ལེན་བྱེད་དགོས་ཀྱི་རེད་ཟེར་ནས་མང་པོ་གསུངས་བསྡད་ཡག་འདི་བསོད་ནམས་མ་ཡིན་པ་བཟློག་པའི་ཐབས་ལ་དང་པོ་བཅོམ་ལྡན་འདས་ཀྱིས་ལུས་ཡོད་པར་གསུངས་པ་རེད། གང་ཟག་ཡོད་པར་གསུངས་ཡོད་རེད། ཕུང་པོ་ཡོད་པར་གསུངས་ཡོད་རེད། ལས་བསགས་པ་ཀུན་ལ་ཡོད། འབྲས་བུ་མྱོང་བ་ཀུན་ལ་ཡང་ཡོད་ཟེར་ནས་ཆ་ཚང་གསུངས་འདུག །འདི་ཚོ་ཚང་མ་བསོད་ནམས་མ་ཡིན་པ་དང་པོ་བཟློག་པའི་ཐབས་ལ་གསུངས་ཀྱི་ཡོད་རེད། འདི་ནས་རིམ་པ་གཉིས་པའི་སྐབས་ལ་སླེབས་ཡོང་བའི་སྐབས་ལ་དབང་པོ་དང་ཤེས་རབ་ཏོག་ཙམ་མཆོག་རེད་ཡོང་དུས་བར་དུ་བདག་བཟློག་པའི་སྐབས་སུ་ཆོས་ཐམས་ཅད་བདག་མེད་པ་ཡིན། ཆོས་ཐམས་ཅད་རང་བཞིན་གྱིས་གྲུབ་པ་མེད། གང་ཟག་གི་བདག་གིས་ཀྱང་སྟོང༌། ཆོས་ཀྱི་བདག་གིས་ཀྱང་སྟོང་ནས་བདག་ཡོད་བསམ་པ་འདི་ཡོད་མ་རེད།

ཆོས་ཐམས་ཅད་བདག་མེད་པ་ཡིན་ཟེར་ནས་བདག་བཀག་ནས་བདག་མེད་པའི་སྟེང་དུ་སླེབས་སོང༌། སྟོང་ཉིད་བཅུ་དྲུག་གི་རིགས་པ་འདི་ཚོས་བདག་མེད་པ་སྒྲུབ་སོང༌། འདི་སྐབས་ལ་དབང་པོ་དང་ཤེས་རབ་ཏོག་ཙམ་མཆོག་ཏུ་གྱུར་པའི་སྐབས་སུ་སླེབས་པ་རེད་པ། ཤིན་ཏུ་མཐར་ཐུག་པའི་སྐབས་སུ་སྒོམ་པའི་དོན་དམ་རྣམ་པར་ངེས་པ་ཁོ་ན་རེད། ཤིན་ཏུ་མཐར་ཐུག་པ་འདི་བློ་གྲོས་མི་ཟད་པར་བསྟན་པའི་མདོ་སྡེ་དགོངས་པ་ལྟར་དུ་བྱེད་ན། གཟུངས་དབང་གི་ཞུས་པའི་མདོའི་ལུགས་ལ་ནོར་བུ་དྲི་མ་རིམ་སྦྱོང་གི་ཐོག་ནས་དཔེ་འདི་ཚོ་བཤད་ཡོང་དུས་ཤིན་ཏུ་མཐར་ཐུག་པ་ལ་ག་རེ་བཞག་པ་རེད་ཟེར་ན། སྒོམ་པའི་དོན་དམ་རྣམ་ངེས་རེད། སྒོམ་པའི་དོན་དམ་རྣམ་པར་ངེས་པའི་སྐབས་སུ། ཐ་མར་ལྟ་ཞི་ཀུན་བཟློག་པ། །ཟེར་ཡག་གི་ལྟ་བ་ཀུན་ལས་བྲལ་བ་འདི་རེད། ལྟ་བ་ཀུན་བྲལ་གྱི་ཉམས་ལེན་འདི་རེད། ལྟ་བ་ཐམས་ཅད་ལས་འདས་པ། ལྟ་བ་ཐམས་ཅད་ལས་བཟློག་ཟེར་བའི་སྐབས་སུ་ཡོད་པ་མེད་པ་གཉིས་ཀ་གཉིས་མིན་ལ་སོགས་པ་མཐའ་ཐམས་ཅད་ལས་འདས་པ་ལ་གོ་དགོས་ཀྱི་འདུག །འདིའི་སྐབས་སུ་མགོན་པོ་ཀླུ་སྒྲུབ་ཀྱི་རྩ་བ་ཤེས་རབ་མཆོད་བརྗོད་ནང་བཞིན་རེད། གང་གིས་རྟེན་ཅིང་འབྲེལ་བར་འབྱུང༌། །འགག་པ་མེད་པ་སྐྱེ་མེད་པ། །ཆད་པ་མེད་པ་རྟག་མེད་པ། །འོང་བ་མེད་པ་འགྲོ་མེད་པ། །ཐ་དད་དོན་མིན་དོན་གཅིག་མིན། །སྤྲོས་པ་ཉེར་ཞི་ཞི་བསྟན་པ། །རྫོགས་པའི་སངས་རྒྱས་སྨྲ་རྣམས་ཀྱི། །དམ་པ་དེ་ལ་ཕྱག་འཚལ་ལོ། །གསུངས་འདུག །སྤྲོས་པ་ཉེར་ཞི། ཟེར་བའི་སྐབས་སུ་སྤྲོས་པ་ཐམས་ཅད་ཉེ་བར་ཞི་བ་འདི་ག་རེ་རེད། ཡོད་པ་མེད་པའི་སྤྲོས་པ་ཐམས་ཅད་ཉེ་བར་ཞི་བ་རེད། སྤྲོས་པ་ཉེར་ཞི་ཞི་བསྟན་པ། རྫོགས་པའི་སངས་རྒྱས་སྨྲ་རྣམས་ཀྱི། །དམ་པ་དེ་ལ་ཕྱག་འཚལ་ལོ། །སྨྲ་བ་རྣམས་ཀྱི་དམ་པ་ཟེར་བའི་སྐབས་སུ་སྨྲ་བ་རྣམས་ཀྱི་མཆོག་ཏུ་གྱུར་པ་འདི་སྟོང་ཉིད་ཀྱི་ཆོས་འདི་གཙོ་བོ་ཡིན་གསུངས་ཀྱི་ཡོད་རེད་པ།

བཅོམ་ལྡན་འདས་ཀྱིས་ཆོས་མང་པོ་གསུངས་ཡོད་རེད་ཟེར་གྱི་ཡོད་རེད། རྫོགས་པའི་སངས་རྒྱས་སྨྲ་རྣམས་ཀྱི། དམ་པ་འདི་ཡིན་ཟེར་བ་རེད། དམ་པ་ག་རེ་རེད། མཐའ་བཞི་དང་སྤྲོས་པ་ཐམས་ཅད་ལས་འདས་པ་འདི་ཡིན་གསུངས་པ་རེད་འདུག །འདིའི་སྐབས་ལའང༌། ཡུལ་དང་ངོ་བོ་ཐ་སྙད་མ་གྲུབ་པ་ཡིན་པ་སོང་ཙང་སྙིང་པོ་མེད་གསུངས་པ་རེད། །སྤྲོས་པའི་མཐའ་དང་བྲལ་བའི་ངང་ལ་མཉམ་པར་བཞག་ཡོད་རེད་དེ། ཡིན་ན་ཡང་སྤྲོས་པའི་མཐའ་ཟེར་བ་འདི་ག་འདྲ་ཞིག་ལ་གོ་དགོས་ཀྱི་ཡོད་རེད། ཡོད་པ་མེད་པ་གཉིས་ཀ་གཉིས་མིན་གྱི་སྤྲོས་པའི་མཐའ་ཟེར་ནས་གོ་དགོས་ཀྱི་ཡོད་རེད་མ་གཏོགས་ཡོད་པ་གཅིག་པུ་སྤྲོས་པ་ལ་བཞག །མེད་པ་འདི་སྤྲོས་མེད་ལ་བསམ་བློ་བཏང་ན་ཡང་མི་འགྲིག་པ་རེད། སྤྲོས་པ་ཟེར་མཁན་འདི་ཁོ་བཅིངས་བསྡད་པ་འདི་རེད། སྤྲོས་པ་ལ་ཕྲ་རགས་མང་པོ་ཡོང་གི་རེད། སྤྲོས་པ་ཕྲ་རགས་མང་པོ་ག་རེ་ཡོད་ནའང་ཁོས་བཅིངས་བསྡད་པ་རེད། སངས་རྒྱས་ཀྱི་གོ་འཕང་ཐོབ་པའི་དོན་དག་ལ་སྒྲོག་ན་གསེར་གྱི་ཐག་པས་སྒྲོག་པ་དང་ལྕགས་ཀྱི་ཐག་པས་སྒྲོག་པ་གཉིས་ལ་ཁྱད་མེད་ཅེས་མི་ལ་རས་པས་གསུངས་ཡོད། གསེར་གྱི་ཐག་པས་སྒྲོག་པ་དང་ལྕགས་ཀྱི་ཐག་པས་སྒྲོག་པ་ལ་ཁྱད་མེད་གསུངས་པའི་སྐབས་སུ་གསེར་གྱི་ཐག་པས་སྒྲོག་པ་འདི་ག་རེ་རེད། སྟོང་ཉིད་ལ་ཞེན་པ་སྐྱེ་བ་འདི་ལ་གསུངས་པ་རེད་འདུག །སྟོང་ཉིད་དང་བསམ་གྱིས་མི་ཁྱབ་པའི་སྤྱོད་ཡུལ་ཐམས་ཅད་བསམ་མི་ཁྱབ་པའི་སྤྱོད་ཡུལ་རེད་བསམ་ནས་བསྡད་པ་ཡིན་ན། འདི་གསེར་གྱི་ཐག་པས་སྒྲོག་པ་རེད། བསྡམ་བཞག་གི་ཡོད་རེད། སྐྱིད་པོ་ཡོད་མ་རེད་པ། ལྕགས་ཀྱི་ཐག་པས་སྒྲོག་ནའང་སྐྱིད་པོ་ཡོད་མ་རེད། ང་ལ་གསེར་གྱི་ཐག་པས་སྒྲོག་སོང་སྐྱིད་པ་ལ་བསམ་པ་འདྲ་པོ་ཡོད་མ་རེད། སྒྲོག་ན་གསེར་གྱི་ཐག་པས་སྒྲོག་པ་དང་ལྕགས་ཀྱི་ཐག་པས་སྒྲོག་པ་གཉིས་ལ་ཁྱད་མེད་པ་ནང་བཞིན་གྱིས་ཐམས་ཅད་མཁྱེན་པའི་གོ་འཕང་ཐོབ་པར་བྱེད་པ་ལ་སྒྲིབ་པའི་རྩ་བ་འདི་སྤྲོས་པ་ལ་ཞེན་པ་དང་སྤྲོས་མེད་ལ་ཞེན་པ་གཉིས་ཀ་གཅིག་པ་ཡིན་གསུངས་པ་རེད་འདུག

།སྤྲོས་བྲལ་ལས་ལྷག་ལྟ་ཡོད་ན། །ལྟ་དེ་སྤྲོས་པ་ཅན་དུ་འགྱུར། །ཟེར་ནས་ས་པཎ་གྱིས་གསུངས་འདུག །སྤྲོས་བྲལ་ལས་ལྷག་པའི་ལྟ་བ་མེད། སྤྲོས་བྲལ་ལས་ལྷག་པའི་ལྟ་བ་ཟེར་བའི་སྐབས་སུ་སྤྲོས་མེད་རེད་པ། སྤྲོས་བྲལ་ལ་ཞེན་སོང་ན་གསུངས་པ་རེད། སྤྲོས་བྲལ་ལ་ཞེན་སོང་ན་འདི་ཡང་སྤྲོས་པ་ཆགས་འགྲོ་ཡི་རེད་གསུངས་པ་རེད། སྨན་དུག་ཏུ་འགྱུར་བ་ནང་བཞིན་རེད་འདུག །སྨན་དུག་ཏུ་གྱུར་པ་འདྲ་པོ་ཆགས་འགྲོ་བ་རེད། 

00000000 00000255 སེམས་ནི་ནམ་མཁའི་དཀྱིལ་ལྟར་བསམ་པའི་ཡུལ་ལས་འདས། 00000000ས་ར་ཧཱས། སེམས་ལ་གཏད་སོ་མེད་ན་ཕྱག་རྒྱ་ཆེན་པོ་ཡིན། །དེ་ལ་གོམས་ཤིང་འདྲིས་ན་བླ་མེད་བྱང་ཆུབ་ཐོབ། །གསུངས་ཡོད་རེད། སེམས་ལ་གཏད་སོ་མེད་ན་ཕྱག་རྒྱ་ཆེན་པོ་ཡིན། །གསུངས་པའི་སྐབས་ལ། སེམས་ནི་ནམ་མཁའི་དཀྱིལ་ལྟར་བསམ་པའི་ཡུལ་ལས་འདས། །སེམས་ལ་གཏད་སོ་མེད་པ་ཞིག་དགོས་ཀྱི་ཡོད་རེད། གཏད་སོ་མེད་ཟེར་མཁན་ག་རེ་རེད། སྤྱིར་བཏང་གཏད་སོ་ཟེར་མཁན་འདི་ཁོ་འདི་ནས་སླེབས་སོང་ཁོ་འདི་ནས་འགྲོ་སོང་ཁོ་འདི་ན་བསྡད་ཡོད་ཟེར་ན་གཏད་སོ་ཆགས་འགྲོ་ཡི་ཡོད་རེད་པ། ང་ཚོས་དང་པོ་དེ་ནས་སྐྱེ་བ། བར་དུ་གནས་པ། ཐ་མར་འགག་པ་ཟེར་ན་གཏད་སོ་ཆགས་འགྲོ་བ་རེད། སེམས་ཀྱི་གནས་ལུགས་ལ་འདི་འདྲ་ཡོད་མ་རེད་གསུངས་པ་རེད། གཏད་སོ་ཟེར་མཁན་འདི་ག་རེ་རེད། ངོས་འཛིན་བྱེད་ས་ཞིག་ཡོད་མ་རེད་གསུངས་པ་རེད། སེམས་ཟེར་ཡག་འདི་འདྲ་ཞིག་ཡོད་རེད། སེམས་ཟེར་མཁན་གྱི་རང་བཞིན་འདི་འདྲ་ཞིག་ཡོད་རེད། སེམས་ཟེར་མཁན་གྱི་ཁ་དོག་འདི་འདྲ་ཞིག་ཡོད། སེམས་ཟེར་མཁན་གྱི་མཚན་ཉིད་འདི་འདྲ་ཞིག་ཡོད་ཟེར་ནས་བཤད་དགོས་ན་བཤད་ཡག་མེད་པ་རེད། ཉམས་སུ་ནི་མྱོང་དུ་རུང་བ། ཡིན་ན་ཡང་ཁ་ནས་རྗོད་བྱེད་ཀྱི་ཚིག་དང་བརྗོད་བྱའི་དོན་གྱི་སྟེང་ནས་མཚོན་མི་ཐུབ་པ་འདི་འདྲ་ཞིག་ཡོད་ན་སེམས་ལ་གཏད་སོ་མེད་ན་ཕྱག་རྒྱ་ཆེན་པོ་ཡིན། དེ་ལ་གོམས་ཤིང་འདྲིས་ན་བླ་མེད་བྱང་ཆུབ་ཐོབ། །གསུངས་ཡོང་དུས་དེ་ལ་གོམས་ཤིང་འདྲིས་ཟེར་དུས་ག་རེ་རེད། བླ་མའི་མན་ངག་ལ་བརྟེན་ནས་འགྲོག་གིན་འགྲོག་གིན་རྗེ་བཙུན་མི་ལ་རས་པ་ལ་དྭགས་པོ་རིན་པོ་ཆེས། ཉམས་ག་ཚོད་མང་པོ་ཤར་བ་འདི་ཚོ་རེ་རེ་བཞིན་དུ་དྲིས་པའི་སྐབས་ལ། འོ་འདི་གང་ཡང་མ་རེད། ད་དུང་ཡང་སྒོམས་ཤིག་ཟེར་ནས་མང་པོ་གསུངས་འདུག །འོ་དེ་འདྲ་པོ་གོམས་ཤིང་འདྲིས་ན་རིམ་པ་བཞིན་དུ་བླ་མེད་བྱང་ཆུབ་ཐོབ་ཀྱི་རེད་གསུངས་པ་རེད།

གོམས་ཤིང་འདྲིས་ན་ཟེར་བའི་ཚིག་འདིའི་དཔེ་གོ་བ་ཆེན་པོ་ཡོད་རེད། གོམས་ཤིང་འདྲིས་ན་ཟེར་བ་རེད། གོམས་ཟེར་ན་ག་རེ་རེད། སྒོམ་པའི་སྐད་ཆ་རེད་པ། སྒོམ་བརྒྱབ་དགོས་ཀྱི་རེད་གསུངས་པ་རེད། འདྲིས་ན་ཟེར་དུས་ག་རེ་རེད། འདྲིས་ན་ཟེར་ཡག་འདིས་དེ་འདྲའི་ཉམས་སུ་མྱོང་བའི་ཚོར་བ་འདི་བྱང་ཆུབ་མ་ཐོབ་ཀྱི་བར་དུ་འབྲལ་མི་རུང་གསུངས་ཀྱི་ཡོད་རེད། འདྲིས་ན་ཟེར་ཡག་འདིས་ཚར་གཅིག་རྟོགས་པ་ཐོབ་ཚར་སོང་ད་འགྲིག་ཚར་རེད་ཟེར་བའི་སྐད་ཆ་མ་རེད། རྟོགས་པ་ཐོབ་ཚར་ནའང་འདི་འདྲའི་རྟོགས་པ་ཐོབ་ཚར་བའི་རྟོགས་པ་དེ་འདི་ནས་བྱང་ཆུབ་མ་ཐོབ་ཀྱི་བར་དུ་འདི་འདྲ་པོའི་རྟོགས་པ་འདི་ལ་ཡང་ནས་ཡང་དུ་འདྲིས་དགོས་ཀྱི་རེད་གསུངས་པ་རེད། འདི་མ་བྱས་ན་སླར་ཡང་བྱང་ཆུབ་སེམས་དཔའ་འཁོར་བ་ལ་འཁོར་མཁན་འདི་འདྲ་མང་པོ་ཡོང་གི་ཡོད་པ་རེད། ས་དང་པོ་ལ་གནས་པའི་བྱང་ཆུབ་སེམས་དཔའ་ཡང་ཡུལ་དང་ཡུལ་ཅན་སྤྲོས་པ་ཉེ་བར་ཞི་བའི་སྟོང་ཉིད་མངོན་སུམ་དུ་རྟོགས་པའི་འབྲས་བུ་མཐར་ཐུག་པ་ཐོབ་ཚར་ནའང་སླར་ཡང་འཁོར་བར་འཁོར་ངེས་པ་མ་ཡིན་ཀྱང་འཁོར་རུང་བ་ཡིན་གསུངས་འདུག །འོ་འདི་འདྲ་ཡིན་དུས་གཉེན་པོ་བསྟེན་དགོས་པ་རེད། འདི་འདྲ་པོའི་ཏིང་ངེ་འཛིན་རྒྱུད་ལ་བསྐྱེད་ནས་ལམ་སང་ཏིང་ངེ་འཛིན་ལ་མཉམ་པར་བཞག་ན་རྡོ་རྗེ་ལྟ་བུའི་ཏིང་ངེ་འཛིན་རྒྱུད་ལ་བསྐྱེད་ནས་ཤིན་ཏུ་ཕྲ་བའི་ཕྲ་བའི་སྒྲིབ་པ་སྣོད་ནང་ལ་ལྷག་མར་ཡོད་པའི་དྲི་མ་ཆུ་ལ་འཁྲུས་ཚར་ནའང་ད་དུང་དྲི་མ་ཏོག་ཙམ་ཡོད་རེད་པ། འདི་འདྲའི་སྒྲིབ་པ་ལྷག་མ་འདི་བཅོམ་མ་ཐུབ་ཀྱི་བར་དུ་གཉེན་པོ་འདུ་འབྲལ་མེད་པར་བྱས་ནས་གཉེན་པོ་ཆེ་རིམ་ནས་བསྟེན་མ་ཐུབ་ན་སླར་ཡང་མར་ཟག་ཡག་གི་ཉེན་ཁ་ཡོད་གསུངས་པ་རེད། དེ་འདྲ་ཡིན་དུས་འདི་ལྟ་བུའི་བྱང་ཆུབ་ཀྱི་སེམས་འདི་སྤྲོས་པའི་མཐའ་ཐམས་ཅད་དང་བྲལ་བ། ནམ་མཁའི་དཀྱིལ་ནང་བཞིན་བསམ་པའི་ཡུལ་ལས་འདས་གསུངས་པ་རེད། ནམ་མཁའི་དཀྱིལ་ཟེར་ཡག་འདི་ག་རེ་རེད།

ནམ་མཁའི་ཀློང་ཟེར་བ་རེད་མ་གཏོགས་ཡང་འདིར་ཤར་ལྷོ་ནུབ་བྱང་བརྩིས་ནས་ནམ་མཁའི་དཀྱིལ་ཟེར་བའི་སྐད་ཆ་མ་རེད། ནམ་མཁའི་ཀློང་ནང་བཞིན་རེད་གསུངས་པ་རེད། རྒྱ་ཆེ་བ་ཚད་མེད་པ་གུ་ཡངས་བ་ཐོགས་རེག་དང་བྲལ་བ། ངོས་འཛིན་བྱེད་ཡག་མེད་པ། ནམ་མཁའི་ཀློང་ལྟ་བུ་བསམ་པའི་ཡུལ་ལས་འདས་གསུངས་པ་རེད། དཀྱིལ་ཟེར་ཡག་འདི་ནམ་མཁའི་ཀློང་ལ་ཟེར་བ་རེད། སེམས་ཉིད་འདི་སྤྲོས་པའི་མཐའ་ཐམས་ཅད་དང་བྲལ་བ་རེད། ང་རང་ཚོ་འདུ་བྱེད་ཀྱི་ཆོས་ཐམས་ཅད་ལ་ནི་སེམས་ཆགས་བསྡད་ཀྱི་ཡོད་རེད། མར་འཁོར་བ་རེད་བསམ་ནས་སྤངས་བྱ་ལ་བསམ་བློ་ཞིག་བཏང༌། ཡར་མྱང་འདས་རེད་ཟེར་ནས་བླང་བྱ་ལ་བསམ་བློ་ཞིག་བཏང༌། སྤང་བླང་གི་ཐོག་ལ་འཛིན་པ་ཆེན་པོ་ཡོད་པ་རེད། འདུ་བྱེད་ཆོས་ལ་ནི་སེམས་ཞེན་ཆགས་ཆེན་པོ་ཡོད་རེད། འདུ་བྱེད་ཀྱི་ཆོས་ལ་སེམས་ཆགས་བསྡད་པའི་སྐབས་ལ་ལུས་ངག་ཡིད་གསུམ་གྱིས་ཟག་བཅས་ཀྱི་དགེ་བའི་རྩ་བ་ག་འདྲ་བསྒྲུབ་པ་ཡིན་ནའང་ཕྱག་རྒྱ་ཆེན་པོ་རྟོགས་པའི་ཐབས་མེད་གསུངས་པ་རེད། ཕྱག་རྒྱ་ཆེན་པོ་རྟོགས་པར་བྱེད་པ་ལ་ཟག་བཅས་ཀྱི་དགེ་བས་ཕན་ཐོགས་ཀྱི་ཡོད་མ་རེད། རྩོལ་བ་དང་བཅས་པའི་དགེ་བ་ག་ཚོད་བསྒྲུབ་ནའང་ཕན་གྱི་ཡོད་མ་རེད། ཟག་པ་དང་བཅས་པའི་དགེ་བ་ག་ཚོད་བསྒྲུབ་ནའང་ཕན་གྱི་ཡོད་མ་རེད། འོ་ན་ཟག་མེད་ཀྱི་དགེ་བ་སྒྲུབ་དགོས་ཀྱི་རེད། ཟག་མེད་ཀྱི་དགེ་བ་ཟེར་ན་ག་རེ་རེད། མཐའ་གང་ལའང་མ་ཞེན། སྤྲོས་པ་ཐམས་ཅད་ཉེ་བར་ཞི་བའི་གནས་ལུགས་ཀྱི་བཙན་ས་ཞིག་ཟིན་ཐུབ་པ་ཡིན་ན། འདིའི་སྟེང་ནས་ཕྱག་རྒྱ་ཆེན་པོ་ངོ་འཕྲོད་ཀྱི་རེད་གསུངས་པ་རེད་འདུག །འདི་ཞེ་དྲག་ཟབ་པོ་ཡོད་པ་རེད། ཕྱག་རྒྱ་ཆེན་པོ་འདི་འདུ་བྱེད་ཀྱི་དགེ་བའི་རྩ་བ་ལ་ཆགས་ན་ཕྱག་རྒྱ་ཆེན་པོ་རྟོགས་ཐུབ་ཀྱི་མ་རེད། འདུ་བྱེད་ཀྱི་དགེ་བའི་རྩ་བ་ལ་ཆགས་ན་འདི་འཁྲུལ་པའི་སྐྱོན་རེད་མ་གཏོགས་འཁྲུལ་པ་ལས་གྲོལ་བའི་ཐབས་མ་རེད། གང་རེད་ཟེར་ན་གང་འདུས་ཤིང་སྐྱེ་བའི་ཆོས་ནི་སྐྱེ་འགག་དང་བཅས་པའོ། །གསུངས་པ་རེད་པ།

སྐྱེ་འགག་དང་བཅས་ཚར་ན་འཁོར་བ་རེད་ཚར་བ་རེད། འདི་འདྲ་ཡིན་དུས་འཁྲུལ་པའི་རྒྱུ་རེད། ཕྱག་རྒྱ་ཆེན་པོ་ཟེར་མཁན་འདིའི་ངང་ནས་རྟོགས་ཐུབ་ཀྱི་མ་རེད། འདི་ཡིན་དུས་ག་རེ་དགོས་རེད་ཟེར་ན། སེམས་ནི་ནམ་མཁའི་དཀྱིལ་ལྟར་བསམ་པའི་ཡུལ་ལས་འདས། །གསུངས་པའི་སྐབས་ལ་འདུ་བྱེད་ཀྱི་ཆོས་ལ་ཡང་མ་ཆགས། འདུས་མ་བྱས་ཀྱི་ཆོས་ལ་ཡང་མ་ཆགས་ཤིང་མདོར་ན་འདུས་བྱས་དང་འདུས་མ་བྱས་ཀྱི་ཆོས་གང་ལ་ཡང་མ་ཆགས་པ་འདུས་བྱས་དང་འདུས་མ་བྱས་ཀྱི་ཆོས་ཐམས་ཅད་ལས་འདས་ནས་དོན་དམ་པའི་དེ་ཉིད་ཀློང་དུ་གྱུར་ན། དེ་ནི་ཕྱག་རྒྱ་ཆེན་པོ་རྟོགས་པ་ཡིན་གསུངས་པ་རེད། 00000000 00000255 དེ་ཡི་ངང་ལ་བཏང་བཞག་མེད་པར་གློད་ལ་ཞོག །༨། 00000000གསུངས་འདུག །དེ་ཡི་ངང་ལ་ཟེར་ན། སུའི་ངང་ལ། སེམས་ཀྱི་ངང་ལ་ཟེར་བའི་སྐད་ཆ་མ་རེད། དེ་ཡི་ངང་ལ་ཟེར་བའི་སྐབས་ལ་འདུས་བྱས་དང་འདུས་མ་བྱས་ཀྱི་ཆོས་གང་ལའང་མ་ཆགས་པ་དེ་ཡི་ངང་ལ་གསུངས་ཀྱི་ཡོད་རེད། འདུས་བྱས་ཀྱི་ཆོས་ལའང་མ་ཆགས་འདུས་མ་བྱས་ཀྱི་ཆོས་ལའང་མ་ཆགས། འདུས་བྱས་དང་འདུས་མ་བྱས་ཀྱི་ཆོས་གང་ལའང་མ་ཆགས་པའི་གནས་ལུགས་དེའི་སྟེང་ལ་མ་བཅོས་པར་གློད་ནས་བཞག་པ་ཡིན་ན། དེ་ནི་ཕྱག་རྒྱ་ཆེན་པོ་རྟོགས་ཐུབ་ཀྱི་རེད་གསུངས་པ་རེད། དེ་ལ་གོམས་ཤིང་འདྲིས་ན་བླ་ན་མེད་པའི་བྱང་ཆུབ་ཐོབ་ཀྱི་རེད་གསུངས་པ་འདི་རེད།00000000 16711680 ད་གོང་གི་དོན་རྣམས་བསྡུ་བ། 00000000 0000000000000255 སེམས་ལ་གཏད་སོ་མེད་ན་ཕྱག་རྒྱ་ཆེན་པོ་ཡིན། ། དེ་ལ་གོམས་ཤིང་འདྲིས་ན་བླ་མེད་བྱང་ཆུབ་འཐོབ། ༈ །༩། 00000000སེམས་སྤྲོས་པའི་མཐའ་ཐམས་ཅད་དང་བྲལ་བ། དང་པོ་གང་ནས་བྱུང་བའི་ཁུངས་མེད། བར་དུ་གང་དུ་གནས་པའི་མཚམས་མེད། ཐ་མར་གང་དུ་འགྲོ་བའི་ཡུལ་མེད་པ། བྱུང་འོང་འགྲོ་གང་དུ་སླེབས་པ་ཡིན་ན་ཡང་གཏད་སོ་ཡོད་མ་རེད། དེ་ག་ནང་བཞིན་གྱི་སེམས་ལ་རྩད་བདར་དཔྱད་ཡོང་དུས་ལྷག་པར་ཕྱག་རྒྱ་ཆེན་པོའི་སྐབས་སུ་ལ་བྱུང་གནས་འགྲོ་གསུམ་ཟེར་ནས་བརྟག་ཡག་མང་པོ་ཡོད་རེད།

དེ་འདྲ་ཡིན་དུས་བྱུང་གནས་འགྲོ་གསུམ་གྱི་ཐོག་ལ་བརྟག་དཔྱད་བཏང་ཡོང་དུས་གཏད་སོ་ཡོད་མ་རེད་གསུངས་པ་རེད། གཏད་སོ་རྙེད་རྒྱུ་ཡོད་མ་རེད་གསུངས་པ་རེད། གཏད་སོ་མེད་ཟེར་བའི་སྐབས་སུ་ག་རེ་མེད་པ་རེད། མེད་ཟེར་བའི་སྐབས་སུ་ང་རང་ཚོའི་འཁྲུལ་སྣང་གི་བློ་ཡི་ནང་ལ་ཡོད་པ་དང་མེད་པ་བཟང་པོ་དང་ངན་པ་ཡུལ་དང་ཡུལ་ཅན་གཉིས་སུ་འཛིན་པའི་རྟོག་པ། དེ་ག་ནང་བཞིན་གྱི་བྱུང་བ་གནས་པ་འགྲོ་བ་ལ་སོགས་པ་འདི་ཐམས་ཅད་འཇིག་རྟེན་པའི་རྣམ་རྟོག་གི་དྲྭ་བ་རེད། རྣམ་རྟོག་གིས་བཅོས་པ་རེད། རྣམ་རྟོག་གིས་བསྡམ་བསྡད་པ་རེད། རྣམ་པར་རྟོག་པ་གང་ཡིན་པས་བཅོས་པ་འདིས་ཕྱག་རྒྱ་ཆེན་པོ་མཚོན་ཐུབ་ཀྱི་མ་རེད་གསུངས་ཀྱི་ཡོད་རེད། དོན་དག་འདི་ཚུར་བསྡུས་ཡོང་དུས་གང་གསུངས་ཀྱི་ཡོད་རེད་ཟེར་ན། ཕྱག་རྒྱ་ཆེན་པོ་ཟེར་ཡག །་འདི་བཅོས་མའི་སྒོམ་གྱིས་རྟོགས་ཐུབ་ཀྱི་མ་རེད་གསུངས་པ་རེད། བཅོས་མའི་སྒོམ་གྱི་སྟེང་ནས་རྟོགས་ཐུབ་ཀྱི་མ་རེད། མཚན་མའི་སྒོམ་གྱི་སྟེང་ནས་རྟོགས་ཐུབ་ཀྱི་མ་རེད་གསུངས་པ་རེད། མཚན་མ་དང་བཅས་པ་བློའི་འཛིན་པ་དང་བཅས་པ། བློའི་ཞེན་པ་དང་བཅས་པའི་སྟེང་ནས་བཅོས་མའི་སྒོམ་གྱི་སྟེང་ནས་རྟོགས་ཐུབ་ཀྱི་མ་རེད་གསུངས་ཡག་འདི་རྒྱུད་བླ་མ་ལས་གསུངས་པ་ནང་བཞིན། ཆོས་ཉིད་ཟབ་ཕྱིར་འཇིག་རྟེན་པའི། །བསྒོམ་པ་ལ་སོགས་ཡུལ་མ་ཡིན། །གསུངས་པ་འདི་རེད་འདུག །དོན་དག་འདི་གསུངས་བསྡད་ཀྱི་ཡོད་རེད། འདི་ཡིན་ཞེས་པ་གང་གིས་མཚོན་པ་མེད། །འདི་མིན་ཞེས་བྱ་གང་གིས་བཀག་པ་མེད། །བློ་ལས་འདས་པའི་ཆོས་ཉིད་འདུས་མ་བྱས། །ཡང་དག་དོན་གྱི་མཐའ་ནི་ངེས་པར་ཤོག །ཟེར་ནས་ཕྱག་ཆེན་སྨོན་ལམ་ནང་ལ་འདུག །འདི་ཡིན་ཞེས་པ་གང་གིས་མཚོན་པ་མེད། །སེམས་ལ་གཏད་སོ་ཡོད་མ་རེད་པ། སེམས་ལ་གཏད་སོ་མེད་དུས་སེམས་ཟེར་མཁན་འདི་འདྲ་ཞིག་ཡོད་རེད་ཟེར་ནས་མཚོན་ཐུབ་ཡག་ཡོད་མ་རེད་གསུངས་པ་རེད། འདི་མ་རེད་ཟེར་ནས་བཀག་དགོས་ནའང་དཀའ་ལས་ཡོད་རེད་གསུངས་འདུག

།འདི་མིན་ཞེས་བྱ་གང་གིས་བཀག་པ་མེད། །ག་རེ་བྱེད་ནས་ཡིན་ཟེར་ནས་ལབ་མ་ཐུབ་པ་རེད། ག་རེ་བྱེད་ནས་ཡིན་པ་ལ་མཚོན་མ་ཐུབ་པ་རེད། ག་རེ་བྱེད་ནས་མིན་པ་ལ་སྒྲུབ་མི་ཐུབ་པ་རེད་ཟེར་ན། བློ་ལས་འདས་པ་རེད་གསུངས་པ་རེད། བློ་འདས་གདོད་མའི་ཆོས་ཉིད་ཡིན། ཞེས་རྫ་དཔལ་སྤྲུལ་རིན་པོ་ཆེའི་ཚིག་གསུམ་གནད་རྡེག་ནང་ལ་ཡོད་རེད། །བློ་ལས་འདས་པ་གདོད་མའི་ཆོས་ཉིད། གཞིའི་ཡོད་ཚུལ། ལམ་གྱི་བཞུགས་ཚུལ། འབྲས་བུའི་བཞུགས་ཚུལ་མ་ནོར་བ་འདི་ཡིན་པ་རེད། འདི་འདྲའི་མ་ནོར་བ་འདི་ཡིན་པ་ཡིན་དུས་གཏད་སོ་མེད་གསུངས་པ་རེད། བློ་ལས་འདས་པ་ཡིན་དུས་གཏད་སོ་མེད་པ་རེད། བློ་ལས་མ་འདས་ན་གཏད་སོ་ཡོད་རེད་པ། བློའི་ནང་དུ་ཡོད། རྣམ་རྟོག་གི་དྲྭ་བའི་ནང་ལ་བཏུམ། ཀུན་རྟོག་གི་དྲྭ་བས་བཅིངས་བསྡད་པའི་ནང་ལ་གཏད་སོ་ཡོད་རེད། འདི་བཟང་པོ་འདི་ངན་པ། འདི་ཡུལ་འདི་ཡུལ་ཅན། འདི་སྤང་བྱ་འདི་བླང་བྱ་ཟེར་ཡག་འདི་འཛིན་པ་འདིའི་མཚན་མའི་བྱེད་ལས་ཆ་ཚང་ཡོང་ཐུབ་ཀྱི་ཡོད་རེད། ཡིན་ན་ཡང་འདི་མཐར་ཐུག་པ་མ་རེད། སོ་སོའི་སྐྱེ་བོ་རྣམས་ནི་རྟོག་པས་བཅིངས། །མི་རྟོག་རྣལ་འབྱོར་པ་ནི་གྲོལ་འགྱུར་བས། །ཞེས་དབུ་མ་འཇུག་པའི་ནང་ལ་གསུངས་པ་ནང་བཞིན། སོ་སོའི་སྐྱེ་བོ་རྣམས་ནི་རྟོག་པས་བཅིངས། །ཟེར་དུས་སོ་སོ་སྐྱེ་བོ་ཟེར་བའི་ཐ་སྙད་འདི་གང་གི་སྟེང་ལ་ཡོང་གི་ཡོད་རེད་ཟེར་ན། རྣམ་རྟོག་གི་དྲྭ་བས་བཅིངས་བསྡད་པ་ཡིན་དུས་སོ་སོ་སྐྱེ་བོ་ལབ་པ་རེད། ཐ་མལ་པ་ཟེར་ནས་ལབ་པ་རེད། འཁྲུལ་བའི་གནས་སྐབས་ཟེར་ནས་ལབ་པ་རེད་འདུག །མི་རྟོག་རྣལ་འབྱོར་པ་ནི་གྲོལ་འགྱུར་བས། །རྣམ་པར་མི་རྟོག་པའི་ངང་ལ་གནས་བསྡད་མཁན་འདི་སུ་རེད། ཡུལ་དང་ཡུལ་ཅན་གྱི་སྤྲོས་པ་ཐམས་ཅད་ཉེ་བར་ཞི་བའི་ཉེར་ཞི་ཡི་དབྱིངས་ལ་མ་བཅོས་པའམ་ཚུལ་བཞིན་དུ་གནས་བསྡད་མཁན་འདི་ལ་རྣལ་འབྱོར་པ་ཟེར་ནས་ལབ་པ་རེད། རྣལ་འབྱོར་པ་ཐམས་ཅད་ཀྱིས་སེམས་ཀྱི་གནས་ལུགས་མཐོང་ཡོང་དུས་གྲོལ་འགྲོ་ཡི་རེད་གསུངས་འདུག

།འདི་ཡིན་དུས་དངོས་པོའི་གནས་ལུགས་དབང་བཙན་པོ་བྱེད་ནས་བཤད་ཡོང་དུས་ཆོས་ཐམས་ཅད་ཀྱི་ཡིན་ལུགས་ཕྱིན་ཅི་མ་ལོག་པ། བླ་མ་དམ་པའི་མན་ངག་དང་འབྲེལ་ནས་རང་གི་མོས་གུས་ཕུར་ཚུགས་སུ་བྱེད་ནས་གློ་སྙིང་བྲང་གསུམ་འདི་བླ་མ་དཀོན་མཆོག་ལ་གཏད་ནས་ཡང་དག་པའི་དོན་ལ་དད་པ་དང་མོས་གུས་ངེས་ཤེས་ཡག་པོ་ཞིག་ཡོད་ནས་དེའི་སྟེང་ནས་སྒོམ་བསྡད་པ་ཡིན་ན། རྟོག་རྣམས་ལོག་པར་གྱུར་པ་གང་ཡིན་པ། །ཟེར་འདུག །རྟོག་རྣམས་ལོག་པར་གྱུར་པ་ཞེས་རྣམ་རྟོག་རྣམས་ལོག་པར་གྱུར་པ་རེད། རྣམ་རྟོག་ལོག་ཡོང་བ་རེད། རྣམ་རྟོག་ཟད་འགྲོ་བ་རེད། རྣམ་རྟོག་ཟད་སར་འཁྱོལ་བ་རེད། ཆོད་ཉིད་ཀྱི་གནས་ལུགས་ཀྱི་སྟེང་ལ་སླེབས་ཡོང་དུས། འདི་འདྲའི་རྣམ་རྟོག་ཟད་སར་འཁྱོལ་བ་དང༌། རྣམ་རྟོག་མཐའ་ལ་ཐུག་པ་དང༌། རྣམ་རྟོག་ཟད་འགྲོ་ཡག་དང༌། རྣམ་རྟོག་ཆོས་ཉིད་ཀྱི་སྟེང་དུ་གྲོལ་ཐུབ་ཡག་གི་རྒྱུ་མཚན་འདི་ག་རེ་རེད་ཟེར་ན། རྣམ་པར་དཔྱད་པའི་འབྲས་བུར་མཁས་རྣམས་གསུངས། །ཞེས་གསུངས་འདུག །ཚུལ་བཞིན་དུ་ཡང་དག་པར་ལེགས་པར་དཔྱད་པ་དང༌། ཚུལ་བཞིན་དུ་ཡང་དག་པར་དཔྱད་པ་དང༌། ཚུལ་བཞིན་དུ་ལེགས་པར་རྣམ་པར་དག་པ་དཔྱད་པའི་འབྲས་བུ་ལ་རྣམ་རྟོག་ལས་འདས་པའི་ཆོས་ཉིད་ཀྱི་དབྱིངས་ལ་སླེབས་ཐུབ་ཡག་འདི་ཡོང་གི་ཡོད་རེད་ཟེར་ནས། མཁས་རྣམས་གསུངས། ཞེས་མཁས་པ་ཐམས་ཅད་ཀྱི་གསུངས་རེད་གསུངས་འདུག །དབུ་མ་ལ་འཇུག་པ་འདི་སྤྱིར་བཏང་ཚིག་གི་སྟེང་ནས་ལྟ་བ་རྟེན་འབྱུང་ཁོ་ན་འགྲེལ་བསྡད་ཀྱི་ཡོད་རེད་དེ། ཕྱག་རྒྱ་ཆེན་པོའི་མན་ངག་དང་རྫོགས་པ་ཆེན་པོའི་མན་ངག་ལ་སྦྱར་ཡོང་དུས་ཀྱང་དབུ་མ་འདི་ཟབ་པོ་རེད་འདུག །དོན་གྱི་སྟེང་ནས་སྦྱར་ཡོང་དུས་སྤྱིར་བཏང་དབུ་མ་ལ་འཇུག་པ་ཟེར་ཡོང་དུས་དོན་གྱི་སྟེང་ལ་སྦྱར་ཡག་ཞིག་རེད་པ། མ་གཏོགས་ཚིག་ཁག་ཁག་འཁྱེར་ཡག་འདི་མ་རེད། ཡིན་ན་ཡང་དེང་སང་རྩོད་པའི་ཆོས་འདྲ་པོ་ཆགས་འདུག །དབུ་མ་ལ་འཇུག་པ་ཟེར་ཡོང་དུས་ལམ་སང་གཅིག་དམ་བཅའ་བསྡད།

གཅིག་ཡར་ལང་ནས་རྩོད་བསྡད་ཡག་འདྲ་པོ་བྱེད་ནས་བསམ་བློ་བཏང་ནས་འགྲོ་སྡོད་ཀྱི་ཡོད་རེད་པ། དངོས་གནས་བསམ་བློ་བཏང་བ་ཡིན་ན། དོན་དམ་ཞིག་ཆགས་བསྡད་ཀྱི་ཡོད་རེད། འདི་འདྲ་ཡིན་དུས་སེམས་ལ་གཏད་སོ་མེད་ཟེར་ཡག་འདི་འདྲ་ཞིག་ལ་བརྟེན་ནས་སླེབས་ཡོང་བ་རེད་མ་གཏོགས་དེ་ག་ཁ་ནས་སེམས་ལ་གཏད་སོ་ཡོད་མ་རེད་ཟེར་ན་འགྲིག་གི་ཡོད་མ་རེད། སེམས་ལ་གཏད་སོ་མེད་པ་ལ་དང་པོ་ཐོས་པའི་ཤེས་རབ། སེམས་ལ་གཏད་སོ་མེད་པའི་རྒྱུ་མཚན་ལ་བར་དུ་བསམ་པའི་ཤེས་རབ། འདི་གཉིས་ལ་བརྟེན་ནས་ངེས་ཤེས་ཡག་པོ་ཞིག་རྙེད་ཚར་དུས་དེའི་སྟེང་ནས་ཐ་མར་སྒོམ་པས་རྣམ་པར་གྲོལ་དགོས་ཀྱི་ཡོད་རེད། བླ་མ་དམ་པའི་མན་ངག་དང་འབྲེལ། དེ་ནས་གནས་དབེན་པའི་རི་ཁྲོད་ལ་བསྡད། འགྲོ་འདུག་གི་སྤྱོད་ལམ་ཐམས་ཅད་འདི་གར་ཐོད་ཐོད་དུ་བཏང༌། དེ་ནས་ཡུལ་གང་ལའང་མ་ཆགས། དེ་ནས་གཉེན་དང་གྲོགས་རི་དྭགས་དེ་ཚོ་དང་འགྲོགས། དེ་ནས་མི་མེད་ལུང་སྟོང་བྲག་ཕུག་ལ་བསྒོམ་ཡོང་དུས་ཉམས་གོང་འཕེལ་དུ་སོང༌། དེ་ནས་རྟོགས་པ་ལ་དབང་བཙན་པོ་ཆགས། འདི་འདྲ་ཆགས་ཡོང་དུས། སྒོམ་པའི་དོན་དུ་རྣམ་པར་ངེས་ཞེས་སྒོམ་པས་གྲོལ་ཐུབ་པ་ཆགས་པ་རེད། འདི་འདྲ་ལ་བརྟེན་ནས་སེམས་ལ་གཏད་སོ་མེད་ཡོང་དུས་གྲུབ་ཐོབ་ཐམས་ཅད་ཀྱིས་ཕྱག་ཞབས་ཀྱི་རྗེས་བཞག་ཡག་འདྲ་པོ་དང༌། ནམ་མཁའ་ལ་འཕུར་བ་ལ་སོགས་པ་དང༌། ཆུ་ལ་ཉ་ནང་བཞིན་འཛུལ་འགྲོ་ཡག་འདྲ་པོ་དང༌། བྲག་སྐམ་པོ་ལ་ཟང་ཐལ་དུ་ཕེབས་བསྡད་ཡག་འདྲ་པོ་འདི་ཚོ་ཐམས་ཅད་ཀྱང་འདི་འདྲའི་སེམས་ལ་གཏད་སོ་མེད་པའི་གནས་ལུགས་འདི་རྟོགས་ཡོང་དུས་རྫུ་འཕྲུལ་བསྟན་ཐུབ་པ་རེད་འདུག །རྫུ་འཕྲུལ་ཡ་མ་ཟུང་བསྟན་ཐུབ་ཀྱི་ཡོད་པ་རེད། རྗེ་བཙུན་ཆུང་དུ་མ་སོང་གཡག་རྭ་ཆེ་རུ་མ་སོང་བའི་རྒྱུ་མཚན་འདི་ཚོ་ཡང་སེམས་ལ་གཏད་སོ་མེད་པའི་རྒྱུ་མཚན་ལ་བརྟེན་ནས་བྱུང་བ་རེད་མ་གཏོགས་དེ་ག་ང་རང་ཚོས་རྗེ་བཙུན་ཆུང་དུ་མ་སོང་གཡག་རྭ་ཆེ་རུ་མ་སོང་ཟེར་ནས་སྐད་ཆ་བཤད་ནའང་རྣ་བར་འགྲོ་ཡི་མ་རེད་པ།

ཡིན་ན་ཡང་གནས་ལུགས་ཞིག་གི་སྟེང་ལ་སླེབས་ཡོང་དུས་རྣ་བར་མ་འགྲོ་ནའང་རྒྱུ་མཚན་ཡང་དག་མངོན་སུམ་ཞིག་ཆགས་བསྡད་ཀྱི་ཡོད་རེད། རང་བཞིན་ཞིག་རེད་བསྡད་ཀྱི་ཡོད་རེད། རྗེ་བཙུན་མི་ལས། རྫུ་འཕྲུལ་ངས་བསྟན་རྒྱུ་མ་བྱུང་སེམས་ཅན་ཐམས་ཅད་ཀྱིས་བསྟན་གྱི་འདུག་གསུངས་པ་རེད། ངས་དངོས་པོའི་གནས་ཚུལ་གང་ཡིན་པ་དེ་ཡིན་པ་ལ་ངོ་སྤྲོད་པ་ཡིན། རྫུ་འཕྲུལ་སེམས་ཅན་ཐམས་ཅད་ཀྱིས་བསྟན་གྱི་འདུག །མིན་པ་ཞིག་ལ་ཡིན་པ་བཟོ། ཡིན་པ་ཞིག་ལ་མིན་པ་བཟོ་ཡོང་དུས་སེམས་ཅན་ཐམས་ཅད་ཀྱིས་རེད་མ་གཏོགས་ང་མ་རེད་གསུངས་འདུག །འདི་དངོས་གནས་དྲང་གནས་རང་གི་རང་ངོ་ལ་འདི་དག་པ་རེད། འདི་འདྲ་ཡིན་པ་རེད། སེམས་ལ་གཏད་སོ་མེད་ཟེར་ཡག་འདི། མདོར་ན་འདུས་བྱས་ཀྱི་ཆོས་ལ་ཞེན་པ་དང་བཅས་པའི་སྟེང་ནས་ང་རང་ཚོས་སྒོམ་བརྒྱབ་ཡག་དང༌། འདུས་བྱས་ཀྱི་ཆོས་ལ་ཞེན་པ་དང་བཅས་པའི་ཐོག་ནས་དགེ་བ་བསྒྲུབ་རྒྱུ། །འདུས་བྱས་ཀྱི་ཆོས་ལ་ཞེན་པ་དང་བཅས་པའི་སྟེང་ནས་བསོད་ནམས་ཀྱི་ཚོགས་གསག་ཡག་ལ་སོགས་པས་ཕན་གྱི་ཡོད་མ་རེད། འདི་ལ་བརྟེན་ནས་ཕྱག་རྒྱ་ཆེན་པོ་རྟོགས་ཐུབ་ཀྱི་མེད་པ་རེད། འདི་འདྲ་སྤངས་དགོས་ཀྱི་ཡོད་པ་རེད། འདུས་བྱས་ཀྱི་ཆོས་ལ་ཆགས་སོང་ན་ཕན་གྱི་ཡོད་མ་རེད། ཕྱག་རྒྱ་ཆེན་པོ་རྟོགས་ཡག་ལ་ག་རེ་དགོས་ཀྱི་ཡོད་རེད་ཟེར་ན། སྔོན་མའི་ལས་འཕྲོ་སད་པ་ཞིག་དགོས་ཀྱི་ཡོད་རེད། དེ་ཡི་སྟེང་ནས་དངོས་གནས་དྲང་གནས་ཀྱི་སྙིང་ཁུངས་རུས་པའི་སྟེང་ནས་བླ་མ་ལ་སངས་རྒྱས་དངོས་སུ་མཐོང་བའི་མོས་གུས་ཞིག་དང༌། དེའི་སྟེང་ལ་རང་གི་མོས་གུས་དེ་དང་འབྲེལ་བའི་སྟེང་ནས་ནམ་ཉིན་མཚན་ཟུང་འབྲེལ་གྱི་སྟེང་ནས་བརྩོན་པ་ཆེན་པོའི་རྒྱུན་བསྟེན་ནས་སེམས་ཀྱི་གནས་ལུགས་ཁོ་རང་སྟེང་ལ་ངེས་ཤེས་ཡག་པོ་འདྲོང་ནས་མ་བཅོས་པའི་སྒོམ་གྱི་སྟེང་ལ་སླེབས་ཐུབ་ན། དེ་ནས་ཕྱག་རྒྱ་ཆེན་པོ་རྟོགས་ཐུབ་པ་རེད་འདུག །མ་གཏོགས་ཟག་བཅས་ཀྱི་དགེ་བ་བསྒྲུབ་པས་ཕན་གྱི་ཡོད་མ་རེད།

ང་རང་ཚོས་ཕྱག་རྒྱ་ཆེན་པོ་རྟོགས་ཡག་དོན་དག་ཡིན་ཟེར་ནས་ཕྱག་འཚལ་བ་ལ་ཆེད་དུ་གཉེར་བ་དང ། དཀའ་ཐུབ་ཀྱི་ཉམས་ལེན་བྱེད་ཡག་ལ་སོགས་པ་དང༌། དེ་ག་ནང་བཞིན་གྱིས་ཟག་བཅས་ཀྱི་དགེ་སྦྱོར་ག་ཚོད་བསྒྲུབ་པ་ཡིན་ནའང་འདིས་བརྒྱུད་རྒྱུ་བྱེད་ཀྱི་རེད། བརྒྱུད་ནས་རྒྱུ་བྱེད་ཀྱི་རེད་མ་གཏོགས་དངོས་རྒྱུ་བྱེད་ཐུབ་ཀྱི་ཡོད་མ་རེད། དངོས་རྒྱུ་འདི་ག་རེ་རེད་ཟེར་ན། བླ་མའི་མན་ངག་འདི་བློ་ལ་ཤར་ཡག་དང༌། དེ་ནས་སྒོམ་ཕུར་ཚུགས་སུ་བརྒྱབ་ནས་སྙིང་ཁུང་རུས་པའི་སྟེང་ནས་བརྩོན་པ་དྲག་པོ་བསྟེན་དགོས་ཡག་འདི་རེད་འདུག །འདི་ལ་བརྟེན་ནས། སེམས་ལ་གཏད་སོ་མེད་ན་ཕྱག་རྒྱ་ཆེན་པོ་ཡིན། ཡིད་བྱེད་བྲལ་བ་འདི་ནི་ཕྱག་རྒྱ་ཆེ། །མཐའ་དང་བྲལ་བ་དབུ་མ་ཆེན་པོ་ཡིན། །འདི་ནི་ཀུན་འདུས་རྫོགས་ཆེན་ཞེས་ཀྱང་བྱ། །གཅིག་ཤེས་ཀུན་དོན་རྟོགས་པའི་གདེངས་ཐོབ་ཤོག །གསུངས་འདུག །ཡིད་བྱེད་བྲལ་བ་ཟེར་བའི་སྐབས་སུ་ཡིད་ལ་བྱེད་པ་དང་བྲལ་བ། ཡིད་ལ་བྱེད་པ་དང་བྲལ་ཟེར་བའི་སྐབས་སུ་འདི་ཕྱག་རྒྱ་ཆེན་པོ་ཡིན་ནམ་མིན་ནམ། འདི་རྫོགས་པ་ཆེན་པོ་ཡིན་ནམ་མིན་ནམ། འདི་རྟོགས་པ་ཡིན་ནམ་མིན་ནམ། འདི་གནས་ལུགས་ཡིན་ནམ་མིན་ནམ་བསམ་པའི་སེམས་ལ་ཡིད་ལ་བྱེད་པ་ཡོད་ན་ཕན་གྱི་ཡོད་མ་རེད། ཡིད་ལ་བྱེད་ཚར་ན་སེམས་ལ་གཏད་སོ་ཡོད་ཚར་བ་རེད། ཡིད་ལ་བྱེད་པ་དང་བྲལ་བ་འདི་ནི་ཕྱག་རྒྱ་ཆེན་པོ་ཡིན་གསུངས་སོང༌། དེ་ཡིན་དུས། སེམས་ལ་གཏད་སོ་མེད་ན་ཕྱག་རྒྱ་ཆེན་པོ་ཡིན། །གསུངས་ཡག་འདི་རེད། འདི་འདྲའི་སེམས་ལ་གཏད་སོ་མེད་པའི་ཕྱག་རྒྱ་ཆེན་པོ་འདི་ངོ་ཤེས་ཚར་ནའང་ཕན་གྱི་ཡོད་མ་རེད།

དེ་ལ་གོམས་ཤིང་འདྲིས་ན་བླ་མེད་བྱང་ཆུབ་འཐོབ། །གོམས་ཞིང་འདྲིས་ཟེར་ནས་ལབ་པ་རེད། གོམས་ཟེར་བའི་སྐབས་སུ་ལ་སྒོམ་པ་རེད་པ། སྒོམ་པ་མ་ཡིན་གོམས་པ་ཡིན། །གོམས་པ་ཀློང་དུ་གྱུར་བ་ཡིན། །གསུངས་པ་རེད། གནས་ལུགས་ལ་བཙན་ས་བཟུང་ན་སྒོམ་ཟེར་ནས་ལབ་ཀྱི་ཡོད་རེད་དེ། སྤྱིར་བཏང་ང་ཚོའི་འཇིག་རྟེན་པའི་བྱ་བ་ཞིག་ཡིན་ནའང་གོམས་ཚར་ན་དཀའ་ལས་ཞེ་དྲག་བརྒྱབ་མ་དགོས་པར་ཁོ་རང་བཞིན་གྱིས་ལས་ཀ་འདི་ལས་སླ་པོ་བྱེད་ནས་སྒྲུབ་ཐུབ་ཀྱི་འདུག །ལས་ཀ་གང་ཡིན་ནའང་རེད། རི་མོ་བྲིས་པ་ལ་གོམས་ཚར་དུས་ཁོང་རི་མོ་ལ་མཁས་པ་ཆགས་འགྲོ་ཡི་རེད་པ། དེ་ག་ནང་བཞིན་གྱི་ཁང་པ་བཟོ་བའི་ལས་ཀ་བྱེད་ཡག་འདྲ་པོ་དང༌། མེ་ཏོག་གི་ལྡུམ་རྭ་ལ་ལས་ཀ་བྱེད་ཡག་ལ་གོམས་པ་ཡིན་ན་ཁོ་འདི་ལ་རང་བཞིན་གྱིས་དཀའ་ལས་མེད་པར་བཟོ་ཐུབ་ཀྱི་འདུག །འདི་འདྲ་པོ་གནས་ལུགས་ཀྱི་ཐོག་ལ་བཙན་ས་ཟིན་ཡོང་དུས་དེ་ཡི་སྟེང་ནས་ཉམས་ལེན་ག་རེ་ཡོད་ནའང་འདི་ལ་གོམས་འགྲོ་ཡི་ཡོད་པ་རེད། དེ་ལ་སྒོམ་ཟེར་ནས་ལབ་པ་རེད་པ། ཡིན་ན་ཡང་འདི་འདྲའི་རྟོགས་པ་མཆོག་ཐོབ་ཚར་ནའང་རྟོགས་པ་བཙན་ས་ཟིན་ཚར་ནའང་ཕན་གྱི་ཡོད་མ་རེད། བླ་ན་མེད་པའི་ཡང་དག་པ་རྫོགས་པའི་བྱང་ཆུབ་ཀྱི་གོ་འཕང་རིན་པོ་ཆེ་མཐར་ཐུག་པ་འདི་མ་འཐོབ་ཀྱི་བར་དུ་འདྲིས་དགོས་རེད་གསུངས་པ་རེད། ག་འདྲ་འདྲིས་དགོས་པ་རེད། ཡང་ནས་ཡང་དུ་དོན་ཡིད་ལ་བྱེད་པའམ། ཡང་ནས་ཡང་དུ་དོན་འདིའི་སྟེང་དུ་མ་བྲལ་བ། མཉམ་བཞག་གིས་ཆོས་ཐམས་ཅད་ཀྱི་གནས་ལུགས་ཀྱི་སྟེང་ལ་བཙན་ས་ཟིན་ཐུབ་ན་ཡང་མཚམས་མཚམས་ལ་རྗེས་ཐོབ་ཀྱི་སྐབས་ལ་སྤྱོད་ལམ་ལོད་དུ་རེད་འགྲོ་ཡག་གི་ཉེན་ཁ་ཡོད་རེད། འདི་འདྲ་ཡིན་དུས་རྗེས་ཐོབ་ཀྱི་སྐབས་སུ་འགྲོ་འདུག་གི་སྤྱོད་པ་མི་ལ་སྐད་ཆ་བཤད་ཡག་དང༌། ཁ་ལག་ཟ་ཡག་འདྲ་པོ་དང༌། དེ་མིན་པའི་བྱ་སྤྱོད་གང་དང་གང་ཡིན་ན་ཡང་མཉམ་བཞག་གི་ཚུལ་དང་མ་བྲལ་བ་གོ་ཡག་འདི་གལ་ཆེན་པོ་རེད་འདུག

།ཡིད་ལ་བྱེད་པའི་སྐབས་སུ་སྤྱིར་བཏང་མཉམ་རྗེ་གཉིས་འདྲེས་ཚར་ན་སྐད་ཆ་ཁག་ཁག་རེད་མ་གཏོགས་མཉམ་རྗེ་གཉིས་འདྲེས་ཡག་འདི་སངས་རྒྱས་ཀྱི་གནས་སྐབས་ལ་མ་གཏོགས་ཡོང་གི་ཡོད་མ་རེད། མཉམ་རྗེས་སོ་སོར་ཡོད་པའི་སྐབས་སུ་ཡང་མཉམ་བཞག་གི་རྩིས་འདི་རྗེས་ཐོབ་དང་མ་བྲལ་བ་ཞིག་དགོས་ཀྱི་ཡོད་པ་རེད་འདུག །མཉམ་བཞག་གི་རྩིས་དང་མ་བྲལ་བའི་སྟེང་ནས་རྗེས་ཐོབ་ཀྱིས་འཇིག་རྟེན་གྱི་སྤྱོད་ལམ་ཐམས་ཅད་བྱེད་ཐུབ་པ་ཡིན་ན། གང་མཚམས་ཤིག་ལ་དེ་བསྒོམ་ཡོང་དུས་མཉམ་རྗེས་གཉིས་གཉིས་མེད་ལ་འདྲེས་ཐུབ་ཀྱི་ཡོད་པ་རེད། དེ་ཡིན་དུས་མཉམ་རྗེས་གཉིས་མ་འདྲེས་ཀྱི་བར་དུ་འདྲིས་དགོས་ཀྱི་རེད་གསུངས་པ་རེད། འདྲེས་ཟེར་བ་འདི་ཡང་ནས་ཡང་དུ་དེ་ལ་ནན་ཏན་བྱེད་དགོས་པ་འདི་ལ་འདྲེས་གསུངས་པ་རེད་འདུག །མ་གཏོགས་རྟོགས་པ་མཆོག་ཞིག་ཐོབ་ཚར་བ་དང་ད་འདིས་བློ་བདེ་པོ་བྱུང་ད་འགྲིག་སོང་བསམ་ན་འདི་ཕན་གྱི་མ་རེད། དེ་ལ་གོམས་ཤིང་འདྲིས་ན་བླ་མེད་བྱང་ཆུབ་འཐོབ། ༈ །བླ་ན་མེད་པའི་བྱང་ཆུབ་འཐོབ་ཀྱི་རེད་གསུངས་པ་རེད།00000000 16711680 ད་ནི་སྙིང་པོའི་དོན་དེ་ཞེ་འདོད་དང་བཅས་པའི་ལྟ་སྒོམ་སྤྱོད་པས་མཐོང་མི་ནུས་པར་བསྟན་པ་ནི། 0000000000000255 སྔགས་སུ་སྨྲ་དང་ཕ་རོལ་ཕྱིན་པ་དང༌། ། འདུལ་བ་མདོ་སྡེ་སྡེ་སྣོད་ལ་སོགས་པ། ། རང་རང་གཞུང་དང་གྲུབ་པའི་མཐའ་ཡིས་ནི། ། འོད་གསལ་ཕྱག་རྒྱ་ཆེན་པོ་མཐོང་མི་འགྱུར། ། ཞེ་འདོད་བྱུང་བས་འོད་གསལ་མ་མཐོང་བསྒྲིབས། ༈ །༡༠། 00000000ཞེས་ཚིག་རྐང་ལྔ་ཡོད་རེད། སྤྱིར་བཏང་བཅོམ་ལྡན་འདས་ཀྱིས་མཐུན་མོང་དང་མཐུན་མོང་མ་ཡིན་པའི་བཀའ། རྒྱ་གར་འཕགས་པའི་ཡུལ་དང་བོད་གངས་ཅན་ལྗོངས་ལ་ཕེབས་བསྡད་པའི་མཁས་གྲུབ་བསམ་གྱིས་མི་ཁྱབ་པ་མང་པོ་ཡོད་རེད། ལ་ལ་ནི་དབང་པོ་རབ་ཡོད་རེད། ལ་ལ་ནི་དངོས་གནས་མཐུན་མོང་གི་རྟགས་སྤྲུལ་པའི་ཡོན་ཏན་ལ་སོགས་པ་ཡོད་བསྡད་མཁན། འགའ་ཤས་ཡི་དམ་གྱི་ལྷས་རྗེས་སུ་འཛིན་བསྡད་མཁན།

ལ་ལ་ནི་རིགས་པའི་གནས་ལྔ་ལ་སོགས་པ་ཐོགས་པ་མེད་པར་མཁྱེན་བསྡད་མཁན། སྤྱིར་བཏང་གི་རང་རང་སོ་སོའི་རྣམ་དཔྱོད་དང་ཉམས་ལེན་གྱི་བཙན་ས་འདྲ་པོ་འདི་ཟིན་སྟངས་ལ་ཁྱད་པར་འདྲ་མི་འདྲ་མང་པོ་ཡོད་རེད། ཡིན་ན་ཡང་དེ་དག་གི་དགོངས་པ་ཇི་ལྟར་ལོངས་པའི་ཚུལ་ལས་བརྩམས་པའི་བསྟན་བཅོས་འདི་བསམ་གྱི་མི་ཁྱབ་པ་མང་པོ་ཡོད་རེད་པ། དེ་འདྲ་ཡིན་དུས་བཅོམ་ལྡན་འདས་ཀྱིས་གསུངས་བཞག་པའི་བཀའ་དང་རྗེས་འཇུག་མཁས་པས་བརྩམས་བཞག་པའི་བསྟན་བཅོས། དེ་ག་ནང་བཞིན་སྤྱིར་བཅོམ་ལྡན་འདས་ཀྱི་བཀའ་ལ་མདོ་དང་སྔགས་ཟེར་ནས་གཉིས་ཡོང་གི་ཡོད་རེད་པ། སྔགས་སུ་སྨྲ་དང་ཕ་རོལ་ཕྱིན་པ་དང༌། སྔགས་སུ་སྨྲ་དང་འབྲས་བུའི་ཐེག་པ་ལ་གསང་སྔགས་ཟེར་ནས་ལབ་པ་རེད། རྒྱུའི་ཐེག་པ་ལ་ཕར་ཕྱིན་ཟེར་ནས་ལབ་ཀྱི་ཡོད་རེད། འདིས་ཐེག་པ་དང་འདིར་ཐེག་པ་ཟེར་ནས་གཉིས་ཡོད་རེད། འདིས་ཐེག་པ་ཟེར་ན་རྒྱུའི་ཕར་ཕྱིན་རེད། དེ་ལ་བརྟེན་ནས་ཕར་ཕྱིན་ཟེར་ནས་མིང་བཏགས། འདིར་ཐེག་པ་ཟེར་ན་འབྲས་བུ་ལ་བཤད་པ་ཡིན་པ། སྔགས་ཀྱི་ཐེག་པ་ལ་གསུངས་ཀྱི་ཡོད་རེད། དེ་འདྲ་ཡིན་དུས་བཅོམ་ལྡན་འདས་ཀྱིས་བཀའ་ཐམས་ཅད་ཚུར་བསྡུས་ན་མདོ་སྔགས་གཉིས་ལ་མ་འདུས་པ་གཅིག་ཀྱང་མེད་པ་རེད་པ། དེ་ཡིན་དུས་བཀའ་བསྟན་བཅོས་ཟེར་ནས་བཀའ་དང་བསྟན་བཅོས་གཉིས་ཡོད་རེད། དེ་ནི་སྔགས་ཟེར་བའི་སྐབས་སུ་ལ་གསང་སྔགས་ལ་གོ་ཡི་ཡོད་རེད། གསང་སྔགས་ལ་གསར་རྙིང་ལུགས་གཉིས་ཡོད་རེད་པ། སྔགས་གསར་མའི་ལུགས་ཟེར་མཁན་གཅིག་ཡོད་རེད། སྔགས་རྙིང་མའི་ལུགས་ཟེར་ནས་མང་པོ་ཡོང་གི་ཡོད་རེད། འདི་ཚོ་གྲས་ལ་སྐད་ཆ་མང་པོ་ཡོད་རེད། སྤྱིར་བཏང་ལོ་རྒྱུས་ཀྱི་ནང་ལ་མང་ཆེ་བ་བཤད་ཀྱི་ཡོད་རེད་པ། དེ་འདྲ་ཡིན་དུས་སྔགས་སུ་གསར་རྙིང་གཉིས་དང༌། དེ་ག་ནང་བཞིན་གྱི་ཐེག་པ་ཆེ་ཆུང་གི་རྣམ་གཞག་མང་པོ་ཡོད་རེད། བཅོམ་ལྡན་འདས་ཀྱིས་ཐེག་པ་ཆེ་ཆུང་གི་རྣམ་གཞག་མང་པོ་ཡོད་རེད། དེ་ནས་ཕྱིས་སུ་རྗེས་འཇུག་མཁས་པ་ཐམས་ཅད་ཀྱིས་བསྟན་བཅོས་བརྩམས་དུས་གྲུབ་མཐའ་བཞིའི་ནང་དུ་བསྡུས་ནས་གསུངས་པ་རེད་པ།

སྔགས་དང་ཕ་རོལ་ཏུ་ཕྱིན་པ་གཉིས་ལ་སྤྱིར་བཏང་ཁྱད་པར་ཡོད་མ་རེད། བཅོམ་ལྡན་འདས་ཀྱིས་ཆོས་གང་དང་གང་ཡིན་ནའང་དངོས་དང་ཤུགས་ནས་ཐར་པ་དང་ཐམས་ཅད་མཁྱེན་པའི་ལམ་ལས་གྲོལ་ཡག་ཞིག་རེད་མ་གཏོགས་འདི་མ་ཡིན་པའི་ཆོས་གཅིག་ཀྱང་ཡོད་མ་རེད། ཡིན་ན་ཡང་སྤྱིར་བཏང་གི་དབང་པོ་ཡང་རབ་དབང་པོ་མཆོག་དམན་གྱི་དབྱེ་བ་ལ་བརྟེན་ནས་བཅོམ་ལྡན་འདས་ཀྱིས་རྒྱུ་འབྲས་ཀྱི་ཐེག་པ་གཉིས་སུ་གསུངས་པ་ཡིན་པ་རེད། དབང་པོ་ཏོག་ཙམ་དམན་པ་ཡིན་པ་ཐམས་ཅད་ལ་རྒྱུ་ཡི་ཕར་ཕྱིན་ཐེག་པ་གསུངས། དེ་ནས་དབང་པོ་ཤིན་ཏུ་རྣོན་པོ་ཐམས་ཅད་ལ་སྔགས་ཀྱི་ཐེག་པ་གསུངས་པ་རེད་པ། དེ་འདྲ་ཡིན་དུས་དེ་གཉིས་ཀྱི་བར་ལ། དོན་གཅིག་ན་ཡང་མ་རྨོངས་དང༌། ཐབས་མང་དཀའ་བ་མེད་པ་དང༌། །དབང་པོ་རྣོན་པོའི་དབང་བྱས་པས། །སྔགས་ཀྱི་ཐེག་པ་ཁྱད་པར་འཕགས། །ཟེར་བའི་སྐབས་སུ་དོན་གཅིག་ན་ཡང་ཟེར་དུས་སྔགས་དང་ཕར་ཕྱིན་གཉིས་དོན་གཅིག་པ་རེད་གསུངས་པ་རེད། དཔེར་ན་མཚན་གཞི་ཞིག་བཞག་པ་ཡིན་ན། བྱང་ཆུབ་ཀྱི་སེམས་ལ་ཀུན་རྫོབ་བྱང་ཆུབ་ཀྱི་སེམས་དང་དོན་དམ་བྱང་ཆུབ་ཀྱི་སེམས་གཉིས་བཤད་ཀྱི་ཡོད་པ་རེད། ཀུན་རྫོབ་བྱང་ཆུབ་ཀྱི་སེམས་དང་དོན་དམ་བྱང་ཆུབ་ཀྱི་སེམས་གཉིས་ཀ་མདོའི་སྐབས་སུ་ལའང་བཤད་ཀྱི་ཡོད་རེད། སྔགས་ཀྱི་སྐབས་སུ་ལའང་བཤད་ཀྱི་ཡོད་རེད། ཀུན་རྫོབ་བྱང་ཆུབ་ཀྱི་སེམས་ལ་མ་བརྟེན་པར་གསང་སྔགས་ཉམས་ལེན་བྱེད་ཡག་ཡོད་མ་རེད། དོན་དམ་བྱང་ཆུབ་སེམས་ལ་མ་བརྟེན་པས་གསང་སྔགས་བླ་མེད་ཀྱི་ཉམས་ལེན་བྱེད་ཡག་ཡོད་མ་རེད། སྔགས་ཁོ་རང་ནང་ལ་ཡང་རྒྱུད་སྡེ་གོང་འོག་གི་ཐོག་ནས་བྱ་རྒྱུད་སྤྱོད་རྒྱུད་རྣལ་འབྱོར་དང་རྣལ་འབྱོར་བླ་ན་མེད་པའི་རྒྱུད་ལ་སོགས་པ་དབྱེ་གྲངས་མང་པོ་ཡོང་གི་ཡོད་རེད་དེ། དེ་ཐམས་ཅད་ལ་ཡང་ལྷ་བསྟེན་པའི་སྐབས་སུ་ལྷ་གྲོགས་པོའི་ཚུལ་དུ་བསྟེན་པ་དང༌། ལྷ་རྒྱལ་པོའི་ཚུལ་དུ་བསྟེན་པ། ལྷ་འབངས་ཀྱི་ཚུལ་དུ་བསྟེན་པ་སོགས་སྤྱིར་བཏང་ལྷ་སྒྲུབ་སྟངས་ཀྱི་ཁྱད་པར་ལའང་མང་པོ་འགྲོ་ཡི་ཡོད་རེད།

འདི་འདྲ་ལ་བརྟེན་ནས་རྒྱུད་སྡེ་གོང་འོག་སྔགས་ཁོ་རང་ནང་ལ་ཡང་དབང་པོ་མཆོག་དམན་ལ་བརྟེན་ནས་བཅོམ་ལྡན་འདས་ཀྱིས་རྒྱུད་སྡེ་གོང་འོག་ལ་ཁྱད་པར་མང་པོ་གསུངས་ཡོད་རེད། སྤྱིར་མཐུན་མོང་སྔགས་ཀྱི་ཐེག་པའི་ཐོག་ནས་བཤད་ཡོང་དུས་སྔགས་ཀྱི་ནང་ལ་ཀུན་རྫོབ་བྱང་ཆུབ་ཀྱི་སེམས་ཀྱི་ཉམས་ལེན་དང༌། དོན་དམ་པ་ལ་ལྟ་བ་ཐམས་ཅད་ལས་འདས་པའི་གནས་ལུགས་ཀྱི་སྤྲོས་བྲལ་གྱི་ལྟ་བ་གཉིས་པོ་འདི་ཟུང་འཇུག་གི་ཐོག་ནས་ཉམས་ལེན་བྱེད་ཡག་འདི་སྔགས་མཐུན་མོང་གི་བཤད་བསྡད་ཀྱི་ཡོད་རེད། ཐེག་པ་ཆེན་པོ་ཞིག་ཡིན་ནས་བཟུང་སྟེ་འདི་འདྲའི་ཉམས་ལེན་འདི་ལྟ་བ་རྣམ་དག་ཞིག་དང་མ་འབྲེལ་བར་ཐེག་པ་ཆེན་པོའི་ཆོས་བཤད་ཡག་མེད་པ་རེད། ཐེག་པ་ཆེན་པོ་ཟེར་ནས་བཤད་དུས། ཐེག་པ་ཆེན་པོ་ནང་ལ་རྒྱུ་དང་འབྲས་བུའི་ཐེག་པ་གཉིས་བཤད་ཡོང་དུས་གསང་སྔགས་དང་མདོ་ཟེར་ནས་གཉིས་བཤད་ཀྱི་ཡོད་རེད་པ། དེ་འདྲ་ཡིན་དུས་གསང་སྔགས་ཀྱི་ནང་ལ་བྱང་ཆུབ་ཀྱི་སེམས་ལ་ཀུན་རྫོབ་ལ་བརྟེན་པའི་བྱང་ཆུབ་སེམས་དང༌། དོན་དམ་ལ་བརྟེན་པའི་བྱང་ཆུབ་ཀྱི་སེམས་གཉིས་པོ་འདི་ངེས་པར་དུ་དགོས་ཀྱི་ཡོད་རེད། འདི་མེད་པ་ལ་ཡོང་གི་ཡོད་མ་རེད། ཁྱད་པར་དུ་གསང་སྔགས་བླ་མེད་ཀྱི་ཉམས་ལེན་གཉིས་མེད་དུས་ཀྱི་འཁོར་ལོའི་དགོངས་པ་ལྟར་དུ་བྱེད་པ་ཡིན་ན། བསམ་གྱིས་མི་ཁྱབ་པའི་ཡེ་ཤེས་དེ་ཁོ་ན་ཉིད་ཀྱི་གནས་ཚུལ་འདི་གཙོ་བོར་བསྟན་པ་ཕ་མ་གཉིས་མེད་དུས་འཁོར་ནང་ལ་གསུངས་ཀྱི་ཡོད་རེད། དེ་འདྲ་ཡིན་དུས་མདོའི་སྐབས་སུ་སྤྱིར་བཅོམ་ལྡན་འདས་ཀྱིས་དབང་པོ་མཆོག་དམན་ཐམས་ཅད་ལ་སྟབས་གཅིག་ཏུ་གོ་བདེ་པོ་བྱེད་ནས་བདག་མེད་པ་གཅིག་གསུངས་ཀྱི་ཡོད་རེད་པ། ཚིག་འདི་ཡག་ཏུ་བཏང་ན་ཁྲིད་ཡིག་འདི་ཚོ་དང་སྦྲགས་ཡོང་དུས་སེམས་ངོ་ཟེར་ནས་འཆད་བསྡད་ཀྱི་འདུག །འདི་ཡང་གཙོ་བོ་ཐེག་པ་འོག་མ་ལྟར་དུ་བྱེད་པ་ཡིན་ན་བདག་མེད་པ་ཟེར་ཡག་གི་དོན་དག་འདི་ཐབས་ཁྱད་པར་ཏོག་ཙམ་ཞིག་ཡག་ཏུ་བཏང༌།

ལམ་གྱི་ཉམས་ལེན་ཏོག་ཙམ་ཟབ་ཏུ་བཏང་ཡོང་དུས་དེ་ལ་སེམས་ཀྱི་ངོ་བོ་བཤད་ཀྱི་འདུག །སྟོང་ཉིད་ཟེར་ནས་བཤད་ཀྱི་ཡོད་རེད། སྟོང་ཉིད་དེ་ལ་ཡང་ཟབ་ཏུ་བཏང་ཡོང་དུས་སེམས་ཀྱི་གནས་ལུགས་དེ་ཁོ་ན་ཉིད། སྔགས་སུ་བདེ་བ་ཆེན་པོ་ཟེར་ཡག་འདྲ་པོ་མང་དུ་བཏང་གི་འདུག །དེ་ཚོ་ཡང་གནས་ལུགས་ཁོ་རང་ལ་སྤྱིར་བཏང་གི་ཤེས་རབ་མཆོག་དམན་དང་སྦྱར་ཡོང་དུས་ཟབ་ཏུ་ཟབ་ཏུ་བཏང་བ་རེད་འོན་ཀྱང་ཚིག་གི་ཁྱད་པར་མང་པོ་འགྲོ་ཡི་ཡོད་པ་རེད་མ་གཏོགས་དོན་གྱི་མཚོན་བྱ་དོན་གཅིག་མ་གཏོགས་ཁག་ཁག་ཡོད་མ་རེད། སྔགས་སུ་ངོ་ཤེས་དགོས་པའི་གནས་ལུགས་འདི་རེད། མདོའི་སྐབས་སུ་ངོ་ཤེས་དགོས་ཡག་གི་སེམས་ཀྱི་གནས་ལུགས་འདི་རེད། མཐུན་མོང་ཐེག་པ་ལ་ཤེས་ཡག་གི་གནས་ལུགས་འདི་ཚོ་ལ་ཁག་ཁག་ཡོད་མ་རེད་གནས་ལུགས་གཅིག་རེད། ཡིན་ན་ཡང་གནས་ལུགས་འདི་མཚོན་བྱེད་ཀྱི་ཐབས་ལ་དབང་པོ་མཆོག་དམན་དང་འཁྲི་ཡོང་དུས་ཐབས་ཀྱི་རིམ་པ་ལ་བཅོམ་ལྡན་འདས་ཀྱིས་སྐབས་ཀྱི་རིམ་པ་མང་པོ་གསུངས་པ་རེད་པ། རྒྱུད་བརྟག་པ་གཉིས་པའི་ནང་ལ། དང་པོ་བྱེ་བྲག་སྨྲ་བ་དང༌། དེའི་རྗེས་སུ་མདོ་སྡེ་པ། དེ་རྗེས་རྣལ་འབྱོར་སྤྱོད་པ་དང༌། དེའི་རྗེས་སུ་དབུ་མ་བསྟན། སྔགས་ཀྱི་རིམ་པ་ཀུན་ཤེས་ནས། དེ་རྗེས་ཀྱཻ་ཡི་རྡོ་རྗེ་བསྟན། འགྲུབ་འགྱུར་འདི་ལ་ཐེ་ཚོམ་མེད། །གསུངས་འདུག །དེས་ན་བཅོམ་ལྡན་འདས་ཀྱིས་མ་གི་བྱེ་བྲག་སྨྲ་བ་ནས་བཟུང་སྟེ་ཡ་གི་ཀྱཻ་ཡི་རྡོ་རྗེའི་བར་དུ་ཆ་ཚང་ག་རེ་བྱེད་ནས་བསྟན་པ་རེད་ཟེར་ན། དེ་ཁོ་ན་ཉིད་ཀྱི་གནས་ལུགས་རྟོགས་པའི་ཆེད་དུ་སྐས་ཀྱི་རིམ་པ་ལྟ་བུ་བཅོམ་ལྡན་འདས་ཀྱིས་གསུངས་ཡོད་པ་རེད། འདི་སྐབས་སུ། སྔགས་སུ་སྨྲ་དང་ཕ་རོལ་ཕྱིན་པ་དང༌། །གསུངས་པ་འདིའི་སྐབས་ལ་སྔགས་གསར་རྙིང་གི་རྣམ་གཞག་དང༌། དེ་ག་ནང་བཞིན་གྱི་མདོའི་སྐབས་སུ་ཕ་རོལ་ཏུ་ཕྱིན་པ་དང༌། དེ་ལ་ཡང་འདུལ་བ་མདོ་སྡེ་མངོན་པ་སྟེ་སྡེ་སྣོད་གསུམ་གསུངས་ཀྱི་ཡོད་རེད་པ།

ཆོས་འདུལ་བ། ཆོས་མདོ་སྡེ། ཆོས་མངོན་པ་ཟེར་ནས་སྡེ་སྣོད་གསུམ་གསུངས་ཀྱི་ཡོད་རེད། འདི་ཚོའི་ནང་ནས། རང་རང་གཞུང་དང་གྲུབ་པའི་མཐའ་ཡིས་ནི། །འོད་གསལ་ཕྱག་རྒྱ་ཆེན་པོ་མཐོང་མི་འགྱུར། །དེ་ཡིན་དུས་ཕྱག་རྒྱ་ཆེན་པོ་རྟོགས་ཡག་ལ། སྔགས་ལ་སློབ་སྦྱོང་བྱེད་པ་ཙམ་དང༌། མཚན་མ་དང་བཅས་པའི་ཐོག་ནས་སྔགས་ལ་སློབ་སྦྱོང་བྱེད་པ་ཙམ་དང༌། མཚན་མ་དང་བཅས་པའི་ཐོག་ནས་མདོ་ཡི་ཉམས་ལེན་བྱེད་པ་དང༌། མཚན་མ་དང་བཅས་པའི་ཐོག་ནས་འདུལ་བ་མདོ་སྡེ་མངོན་པ་ལ་སོགས་པའི་རང་རང་སོ་སོའི་གཞུང་དང་གྲུབ་པའི་མཐའ་ལ་སློབ་སྦྱོང་བྱེད་པའི་རྣམ་པར་རྟོག་པའི་བློས་རང་རང་གི་གཞུང་གི་གྲུབ་པའི་མཐའ་ཡིས་ཇི་ཙམ་ཇི་ཙམ་སློབ་སྦྱོང་བྱེད། ཇི་ཙམ་ཇི་ཙམ་ཉམས་ལེན་བྱེད་ནའང་འོད་གསལ་ཕྱག་རྒྱ་ཆེན་པོ་རྟོགས་ཐུབ་ཀྱི་མ་རེད་གསུངས་པ་རེད། གང་རེད་ཟེར་ན། གྲུབ་པའི་མཐའ་ཟེར་ཡག་འདི་རང་རང་སོ་སོའི་བསམ་བློ་ཞིག་བཏང༌། རྣམ་རྟོག་གིས་བཅོས་ནས་ཚད་བཟོ་བཞག་པ་འདི་ལ་གྲུབ་མཐའ་ཟེར་གྱི་ཡོད་རེད་པ། དེ་འདྲ་ཡིན་དུས་འདི་ཚོའི་གྲས་དེ་སྤྱིར་བཏང་གི་འོད་གསལ་ཕྱག་རྒྱ་ཆེན་པོ་མཐོང་ཡག་ལ་ཕན་གྱི་རེད་པས་ཟེར་ན་ཕན་གྱི་རེད་གསུངས་པ་རེད། ཡིན་ནའང་མཐོང་མི་འགྱུར་ཟེར་བས་དངོས་སུ་མཐོང་བར་བྱེད་པའི་རྒྱུ་བྱེད་ཀྱི་མ་རེད་གསུངས་ཀྱི་ཡོད་རེད། ཚིག་འདི་ཏོག་ཙམ་དབྱེ་བ་ཕྱེ་དགོས་ཀྱི་འདུག །འདི་འདྲ་མ་བྱས་ན། འདུལ་བ་མདོ་སྡེ་མངོན་པ་དང་སྔགས་ཀྱི་ཕ་རོལ་ཏུ་ཕྱིན་པ་ལ་སོགས་པའི་རྒྱུའི་ཐེག་པ་དང་འབྲས་བུའི་ཐེག་པ་འདི་ཚོའི་གྲས་ཕྱག་རྒྱ་ཆེན་པོ་མཐོང་ཐུབ་ཀྱི་མ་རེད་ཟེར་ན་ཧ་ཅང་ཐལ་དྲག་པ་རེད་པ། ཡིན་ན་ཡང་འོད་གསལ་ཕྱག་རྒྱ་ཆེན་པོ་མཐོང་མི་འགྱུར། །གསུངས་པ་འདི་ག་འདྲ་བྱེད་ནས་་མཐོང་ཐུབ་ཀྱི་མ་རེད་ཟེར་ན། དངོས་རྒྱུ་བྱེད་ཀྱི་མ་རེད་གསུངས་པ་རེད། དངོས་སུ་མཐོང་བར་བྱེད་ཐུབ་ཀྱི་མ་རེད་གསུངས་པ་རེད། འདི་ཡོང་དགོས་ཀྱི་ཡོད་རེད།

མདོར་ན་བཀའ་བསྟན་བཅོས་དེ་བཞིན་གསང་སྔགས་ལ་གསར་རྙིང་ལ་སོགས་པ་ཐམས་ཅད་ཀྱིས་དོན་དམ་པའི་དེ་ཉིད་དུ་ཁོང་དུ་ཆུབ་ཐུབ་ཀྱི་མ་རེད། ག་རེ་རེད་ཟེར་ན། གྲུབ་མཐའ་ཟེར་ཡག་འདི་ཚོ་བློའི་ཞེན་པ་ཡོད་རེད། གྲུབ་མཐའ་ཡིན་ན་བློ་ཡི་ཞེན་པ་ཡོད་རེད་པ། དཔེར་ན་བྱེ་བྲག་སྨྲ་བས་ག་ཚོད་རྩོད་ཀྱི་ཡོད་རེད། མདོ་སྡེ་པས་ག་ཚོད་རྩོད་ཀྱི་ཡོད་རེད། སེམས་ཙམ་པས་ག་ཚོད་རྩོད་ཀྱི་ཡོད་རེད། སེམས་ཙམ་པའི་ནང་ལ་ཡང་རྣམ་རྫུན་པ་དང་རྣམ་བདེན་པ་གཉིས་ཡོང་གི་ཡོད་རེད། རྣམ་བདེན་པ་ལ་ཡིན་ནའང་སྒོ་ང་ཕྱེད་ཚལ་བ། རྣམ་ཤེས་གྲངས་མཉམ་པ། སྣ་ཚོགས་གཉིས་མེད་པ་གསུམ་ཡོང་གི་ཡོད། རྣམ་རྫུན་པ་ལ་དྲི་བཅས་རྣམ་རྫུན་པ་དང་དྲི་མེད་རྣམ་རྫུན་པ་གཉིས་ཡོང་གི་ཡོད། དེ་ནས་དབུ་མ་པ་ནང་ལའང་རྣལ་འབྱོར་སྤྱོད་པའི་དབུ་མ་པ་དང༌། འཇིག་རྟེན་གྲགས་བདེ་སྤྱོད་པའི་དབུ་མ་པ། དེའི་རྩ་བ་ལ་རང་རྒྱུད་པ་དང་ཐལ་འགྱུར་བ་གཉིས་ཡོང་གི་ཡོད་རེད། དེ་ནས་ཡར་འགྲོ་ན་རང་སྟོང་དང་གཞན་སྟོང་གཉིས་ཡོང་གི་ཡོད་རེད། ཚང་མ་རང་རང་སོ་སོའི་གྲུབ་མཐའ་ཟེར་ཡག་འདི་རིགས་པས་བརྟགས་དཔྱད་བཏང༌། དེ་ནས་རྣམ་རྟོག་གིས་བཅོས། གཅིག་ལ་སྐྱོན་ཡོད་པ་འདི་ཕར་བཀག །གཅིག་ལ་ཡོན་ཏན་ཡོད་པ་འདི་ཚུར་བསྒྲུབ། འདི་འདྲ་བྱེད་ནས་དགག་སྒྲུབ་རྐྱང་རྐྱང་གཅིག་གི་ནང་ལ་ལྟ་གྲུབ་ཟེར་ནས་འགྲོ་བསྡད་ཀྱི་ཡོད་རེད། ལྟ་བ་དང་གྲུབ་མཐའ་ཟེར་ཡག་འདི་ཡི་སྟེང་ནས་འགྲོ་གི་ཡོད་པ་རེད། འདི་འདྲའི་སེམས་ཀྱི་རྣམ་པར་རྟོག་པ་བཅོས་མ་དང་བཅས་པའི་རང་རང་སོ་སོའི་གྲུབ་མཐའི་བློས་བཅོས་པའི་འདུལ་བ་མདོ་སྡེ་དང་སྔགས་ཕ་རོལ་ཏུ་ཕྱིན་པ་འདི་ཚོས་འོད་གསལ་ཕྱག་རྒྱ་ཆེན་པོ་མཐོང་ཐུབ་ཀྱི་མ་རེད་གསུངས་པ་རེད། འོད་གསལ་ཕྱག་རྒྱ་ཆེན་པོ་མཐོང་བའི་གྲོགས་བྱེད་ཀྱི་ཡོད་རེད་དེ་དངོས་སུ་ཕྱག་རྒྱ་ཆེན་པོ་མཐོང་ཡག་ལ་གྲོགས་བྱེད་ཐུབ་ཀྱི་མ་རེད་གསུངས་འདུག །དངོས་སུ་འོད་གསལ་ཕྱག་རྒྱ་ཆེན་པོ་རྟོགས་ཡག་ལ་ཁོང་ཚོས་དངོས་རྒྱུ་བྱེད་ཐུབ་ཀྱི་མ་རེད།

ག་རེ་བྱེད་ནས་ཡུལ་དངོས་སུ་བྱེད་མི་ཐུབ་པའི་རྒྱུ་མཚན་འདི། གྲུབ་མཐའ་ལ་ཆགས་བསྡད་ཀྱི་ཡོད་རེད། ང་བྱེ་བྲག་སྨྲ་བ་ཡིན། ང་མདོ་སྡེ་པའི་གྲུབ་མཐའ་བཤད་མཁན་ཡིན། ང་སེམས་ཙམ་པ་བཤད་མཁན་ཡིན། ང་དབུ་མ་བཤད་མཁན་ཡིན་ཟེར་ཡོང་དུས་རང་རང་སོ་སོའི་ལྟ་གྲུབ་དེ་ཚོར་ཆགས་པ་ཡོད་རེད། གང་ཆགས་པ་དང་བཅས་པ་ཡིན་ན་འཁོར་བའི་རྒྱུ་རེད། གནས་ལུགས་ཀྱི་སྟེང་ནས་བཤད་ཡོང་དུས་གང་ཆགས་པ་དང་བཅས་པ་དེ་འཁོར་བའི་རྒྱུ་རེད་མ་གཏོགས་འཁོར་བ་ལས་གྲོལ་བའི་ལམ་ཡོང་གི་ཡོད་མ་རེད། ཁྱད་པར་དུ་ཕྱག་རྒྱ་ཆེན་པོ་ཟེར་ཡག་འདི་ཐབས་དང་མན་ངག་ལ་བརྟེན་ནས་རྟོགས་དགོས་ཀྱི་ཡོད་པ་ཡིན་དུས་རྣམ་རྟོག་གི་བཅས་བཅོས་མང་པོ་བྱེད་པ་ཡིན་ན་ང་ཚོས་ཕྱག་རྒྱ་ཆེན་པོ་རྟོགས་ཐུབ་ཀྱི་མ་རེད། རྗེ་བཙུན་མི་ལས། ཕྱག་རྒྱ་ཆེན་པོ་སྒོམ་དུས་སུ། །ལུས་ངག་གི་རྩོལ་བ་མ་བྱེད་ཅིག །མི་རྟོག་ཡེ་ཤེས་ཡལ་ཉེན་ཡོད། །གསུངས་པ་ནང་བཞིན་གྱིས་རྣམ་པར་མི་རྟོག་པའི་ཡེ་ཤེས་དེ་ཡལ་ཡག་ཉེན་ཁ་ཡོད་པ་རེད། དེ་འདྲ་ཡིན་དུས་འཁོར་བ་ལ་ཡང་ནས་ཡང་དུ་འཁོར་བར་བྱེད་པའི་རྒྱུ་བྱེད་པ་མ་གཏོགས་འཁོར་བ་ལ་གྲོལ་བའི་རྒྱུ་བྱེད་ཀྱི་མེད་པ་ཡིན་དུས་ཕྱག་རྒྱ་ཆེན་པོ་རྟོགས་པའི་གྲོགས་སུ་ཡང་འགྱུར་ཐུབ་ཀྱི་མ་རེད་གསུངས་པ་རེད་འདུག །ད་དུང་ཡང་འདི་ལ་གོ་བ་གཅིག་ཡོད་རེད། ག་རེ་ཡོད་རེད་ཟེར་ན། འདུལ་བ་དང་མདོ་སྡེ་ལ་སོགས་པ་དང་སྔགས་སུ་སྨྲ་བ་དང་ཕ་རོལ་ཏུ་ཕྱིན་པ་འདི་ཚོ་ལ་རང་རང་སོ་སོའི་གཞུང་གི་ལྟ་གྲུབ་ཐམས་ཅད་ལ་སེམས་ནང་ཞེན་པ་མེད་པ་དང་སེམས་ལ་ཆགས་པ་མེད་པ་བྱེད་ནས་ཉམས་སུ་ལེན་ཐུབ་ན། ཕྱག་རྒྱ་ཆེན་པོ་མཐོང་ནས་གྲོལ་ཐུབ་ཀྱི་རེད་གསུངས་ཀྱི་ཡོད་རེད། འདི་སྐབས་སུ་བཀག་ཡག་ག་རེ་བཀག་གི་འདུག་ཟེར་ན། རང་རང་སོ་སོའི་ལྟ་བ་བཤད་པའི་སྐབས་ལ་གཞུང་ཟེར་ནས་བཤད། གྲུབ་པའི་མཐའ་ཟེར་ཡག་འདི་ལྟ་བ་འདི་ལ་བརྟེན་ནས་གྲུབ་མཐའ་རེ་རེ་བཟོ་ཡི་ཡོད་རེད་པ།

དེ་ཡིན་དུས་རང་རང་གཞུང་ཟེར་བའི་གཞུང་འདི་ལྟ་བ་ལ་བཤད། རྣམ་རྟོག་གི་བཅོས་པའི་ལྟ་བ། འཛིན་པ་དང་བཅས་པའི་ལྟ་བ་འདིའི་སྟེང་ནས་མཐའ་བཅད་བཞག་པའི་ཚད་གཅིག་ཡོད་རེད། ཁས་ལེན་གྱི་འཛིན་མཚམས་གཅིག་ཡོད་རེད། དེ་ལ་གྲུབ་མཐའ་ཟེར་ནས་ལབ་པ་རེད། ཁས་ལེན་གྱི་འཛིན་མཚམས་འདི་གྲུབ་མཐའ་རེད། འདི་འདྲའི་གྲུབ་པའི་མཐའ་འདུལ་བ་ལ་ཞེན། བྱེ་བྲག་སྨྲ་བ་ལ་ཞེན། མདོ་སྡེ་པ་ལ་ཞེན། ཐེག་པ་ཆེན་པོ་ལ་ཞེན། མདོ་ལ་ཞེན། སྔགས་ལ་ཞེན་པའི་རང་རང་སོ་སོའི་གྲུབ་མཐའ་དང་རང་རང་སོ་སོའི་ལྟ་གྲུབ་ལ་ཞེན་ཅིང་དེ་ལ་འཛིན་པ་དང་བཅས་པ་ཡིན་ན་དེ་ཡིས་ཕྱག་རྒྱ་ཆེན་པོ་རྟོགས་པའི་གྲོགས་སུ་འགྱུར་ཐུབ་ཀྱི་མ་རེད་གསུངས་པ་རེད་འདུག །རྒྱུད་གསང་བ་སྙིང་པོ་ལས། མ་རྟོགས་པ་དང་ལོག་པར་རྟོག །ཞེས་གསུངས་ཡོང་དུས་མ་རྟོགས་པའི་སྐྱོན་ཡོང་གི་ཡོད་རེད། གྲུབ་མཐའ་ཟེར་ནས་བཤད་ཚར་བའི་རྗེས་ལ་གྲུབ་མཐའ་ལ་མ་རྟོགས་པའི་སྐྱོན་ཞིག་སླེབས་ཀྱི་རེད་པ། གྲུབ་མཐའ་ཟེར་བ་ལ་གཅིག་ཞུགས་ཚར་སོང་ན་གལ་སྲིད་ཏོག་ཙམ་རྟོགས་པ་དེ་ཡང་ལོག་པར་རྟོག་པ་ཡོང་གི་ཡོད་རེད། མ་རྟོགས་པ་དང་ལོག་པར་རྟོག་པ་དང་ཅུང་ཟད་རྟོགས་པ་ལ་སོགས་པ་མང་པོ་འདུག །ཐེ་ཚོམ་ཟ་བ་ཡང་ཡོང་གི་ཡོད་རེད། ཕྱོགས་རྟོགས་ཡང་དག་ཉིད་མ་རྟོགས། །དོན་དམ་དེ་ལ་ཐེ་ཚོམ་ཟ། །ཞེས་གསུངས་པ་ནང་བཞིན་གྱི་དོན་དམ་པའི་གནས་ཚུལ་ལ་ཐེ་ཚོམ་ཟ་ཡག་མང་པོ་ཞིག་ཆགས་བསྡད་ཀྱི་ཡོད་རེད། དཔེར་ན། དཔེ་གཅིག་བཞག་པ་ཡིན་ན། འདུལ་བ་མདོ་སྡེ་མངོན་པ་གསུམ་གཅིག་པོ་ལ་སློབ་སྦྱོང་བྱེད་པ་ཡིན་ནའང་སྡེ་སྣོད་གསུམ་གྱི་སྟེང་ནས་ཐད་ཀར་སེམས་ཀྱི་གནས་ལུགས་རྟོགས་ཐུབ་ཀྱི་ཡོད་མ་རེད་པ། འདི་ལ་བརྟེན་ནས་རྗེ་བཙུན་ས་སྐྱ་པ་རྣམས་ཀྱིས། མདོ་ལམ་གཅིག་པུ་་ལ་བརྟེན་ནས་སངས་རྒྱས་ཀྱི་མ་རེད། སྔགས་ལམ་ལ་ཡིན་ཅིག་མིན་གཉིས་སློབ་དགོས་གསུངས་པའི་རྒྱུ་མཚན་འདི་ལ་བརྟེན་ནས་ཡོང་གི་ཡོད་རེད། མདོ་ལམ་གཅིག་པུར་བརྟེན་ནས་སངས་མི་རྒྱ་བ་ཞལ་གྱིས་བཞེས་པ་རེད།

སྔགས་ལམ་སྣོན་པ་རྒྱག་དགོས་ཀྱི་ཡོད་རེད། སྔགས་ལམ་ལ་མ་བརྟེན་པར་མདོ་ལམ་གཅིག་པུར་བརྟེན་ནས་ཡོང་ཐུབ་ཀྱི་ཡོད་མ་རེད། སྡོམ་གསུམ་རྣམ་ངེས་ནང་ལ་གསུངས་པ་ནང་བཞིན་གྱི། གསང་ཆེན་སྨིན་གྲོལ་ལམ་མཆོག་མ་བརྟེན་པར། །ཐོབ་པར་མིན་ཞེས་རྫོགས་སངས་རྒྱས་དེས་གསུངས། །ཞེས་གསུངས་འདུག །གསང་ཆེན་སྨིན་གྲོལ་གྱི་ལམ་ལ་མ་བརྟེན་པར་ཞེས་སྨིན་བྱེད་ཀྱི་དབང༌། གྲོལ་བྱེད་ཀྱི་ཁྲིད། རྒྱབ་རྟེན་ལུང་དང་བཅས་པར་མ་བརྟེན་པར་རཾ་བླ་མའི་མན་ངག་དང་འབྲེལ་ནས་ཉམས་སུ་མ་བླངས་ན་མདོ་གཅིག་པུའི་ལྟ་གྲུབ་ཀྱི་སྟེང་ནས་སེམས་ཀྱི་ཞེན་པ་དང་བཅས་ནས་ལྟ་གྲུབ་ཀྱི་འཛིན་མཚམས་དང་བཅས་པའི་སྟེང་ནས་རྫོགས་པའི་སངས་རྒྱས་ཐོབ་ཐུབ་ཀྱི་མ་རེད་གསུངས་འདུག །དེ་འདྲ་ཡིན་དུས་མདོ་ལམ་གཅིག་པུ་བརྟེན་ནས་སངས་རྒྱས་ཀྱི་རེད་མ་རེད་ཟེར་ཡག་འདི་ལ་རྩོད་པ་ཡོད་རེད། ཡིན་ན་ཡང་ཕལ་ཆེ་བ་ཞིག་གིས་མདོ་ལམ་གཅིག་པུ་ལ་བརྟེན་ནས་སངས་མི་རྒྱ་བ་ཞལ་གྱིས་བཞེས་པ་རེད། ཡུན་རིང་དུ་འགོར་བ་རེད། དེ་ཡང་སངས་མི་རྒྱ་ཟེར་ཡག་འདི་རྩ་བ་ཉིད་ནས་སངས་མི་རྒྱ་ཟེར་གྱི་ཡོད་མ་རེད། ཡིན་ན་ཡང་སྔགས་ལམ་ལ་ལྟོས་ནའམ་སྔགས་ལམ་ནས་ཇི་ལྟར་ཉམས་སུ་ལེན་པའི་ཚུལ་དང་སྔགས་ལམ་ནས་ཇི་ལྟར་མྱུར་བའི་ཚུལ་དང་བསྟུན་ན་མདོ་ལམ་ནས་སངས་རྒྱས་ཀྱི་མ་རེད་ཟེར་ནས་ལབ་ནའང་འགྲིག་གི་རེད་གསུངས་པ་རེད། ད་ལྟ་ཐར་རྒྱན་གྱི་ནང་ལ་རིགས་ཆད་པ་ཟེར་ཡག་འདི་ཡང་གཏན་ནས་སངས་རྒྱས་མ་ཐོབ་པ་མིན། ཡིན་ན་ཡང་འཁོར་བ་ལ་ཡུན་རིང་དུ་འགོར་བ་ལ་བརྟེན་ནས་རིགས་ཆད་ཟེར་ནས་གསུངས་པ་ཡིན་ཟེར་ཡག་ཞིག་འདུག་པ་དེ་དང་གཅིག་པ་ཡིན་པ་རེད། དེ་ཡིན་དུས་ཕྱོགས་སུ་རྟོགས་པ་ཡང་དག་པ་ཉིད་མ་རྟོགས་པ། མ་རྟོགས་པ་དང་ལོག་པར་རྟོག་པ་དང་འདི་འདྲ་ལ་བརྟེན་ནས། དོན་དམ་དེ་ལ་ཐེ་ཚོམ་ཟ། །ཟེར་ནས་རྒྱུད་གསང་བ་སྙིང་པོའི་ནང་ལ་གསུངས་ཡོད་རེད། དེའི་དོན་ནི་གྲུབ་མཐའ་དང་ལྟ་གྲུབ་ཀྱི་ཞེན་པ་དང་ཁས་ལེན་གྱི་གྲུབ་མཐའི་འཛིན་མཚམས་དང་བཅས་པའི་སྟེང་ནས་དོན་དམ་དེ་ལ་ཐེ་ཚོམ་ཟ་ཡི་རེད་མ་གཏོགས་སྒྲོ་འདོགས་ཆོད་ཐུབ་ཀྱི་མ་རེད་གསུངས་འདུག

།འདི་ལྟ་བུའི་དགོངས་པ་ལ་བརྟེན་ནས་གྲུབ་མཐའ་སོ་སོ་ལ་ཞེན་ཅིང་གྲུབ་མཐའ་སོ་སོའི་གནད་དོན་ངོ་མ་འདི་གང་ཡིན་པ་དེ་མ་རྟོགས་པར་འཁྲུལ་ནས་ཕྱག་རྒྱ་ཆེན་པོ་རྟོགས་ཐུབ་ཀྱི་ཡོད་མ་རེད། ལྟ་གྲུབ་ཙམ་པོ་བ་དེ་ཚོས་སྤྱིར་བཏང་འགྲོ་བ་རིགས་དྲུག་གི་སྡུག་བསྔལ་ཏོག་ཙམ་མར་ཉུང་དུ་འགྲོ་ཡག་དང༌། སྡུག་བསྔལ་མངོན་གྱུར་བ་དེ་ཚོ་ཆུང་དུ་ཆུང་དུ་འགྲོ་ཡག་ལ་ཕན་གྱི་ཡོད་སྲིད་པ་རེད་མ་གཏོགས་དངོས་སུ་ཕྱག་རྒྱ་ཆེན་པོ་རྟོགས་ཡག་ལ་གང་ཡང་ཕན་གྱི་ཡོད་མ་རེད་གསུངས་འདུག །དེའི་ཕྱིར་ན། སོ་སོ་རང་རང་གི་གྲུབ་མཐའ་ལ་ཆགས་རྒྱུ་ཡོད་མ་རེད་ཞེན་རྒྱུ་ཡོད་མ་རེད། གྲུབ་མཐའ་ལ་ཞེན་ཅིང་ཆགས་པའི་སྟེང་ནས་ཕྱག་རྒྱ་ཆེན་པོ་རྟོགས་ཐུབ་ཀྱི་མ་རེད། ཕྱག་རྒྱ་ཆེན་པོ་འདིར་རྣམ་པར་མི་རྟོག་པའི་ཡེ་ཤེས་ཁོ་ནས་སྤྱོད་དགོས་པ་རེད་མ་གཏོགས་རྣམ་པར་རྟོག་པ་དང་བཅས་པས་སྤྱོད་ཐུབ་ཀྱི་མེད་པ་ཡིན་དུས་རྣམ་པར་མི་རྟོག་པའི་ཡེ་ཤེས་ལ་བརྟེན་ནས་ཕྱག་རྒྱ་ཆེན་པོ་རྟོགས། རྣམ་རྟོག་དང་བཅས་པའི་སྟེང་ནས་ཕྱག་རྒྱ་ཆེན་པོ་རྙེད་མི་ཐུབ་པ་རེད། དེ་ལ་བརྟེན་ནས་གྲུབ་མཐའ་ལ་མ་ཞེན་གསུངས་འདུག །དེ་ལ་བརྟེན་ནས་ལྟ་གྲུབ་ལ་མ་ཞེན། དེ་ལ་བརྟེན་ནས་ཁས་ལེན་གྱི་འཛིན་མཚམས་མ་བྱེད་གསུངས་པ་རེད། ང་ལ་ཁས་ལེན་མེད་པ་ན། །ང་ནི་སྐྱོན་མེད་ཁོ་ན་ཡིན། །གསུངས་པའི་རྒྱུ་མཚན་འདི་ཡང་འདི་ཡི་སྟེང་ནས་ཡོང་གི་འདུག་མ་གཏོགས་ཁས་ལེན་མེད་ཟེར་ཡག་འདི་ཁས་ལེན་རྒྱུ་ཞིག་ཡོད་ནས་ཁས་མ་ལེན་པ་ཡིན་ན་ལྐུགས་པའི་ཨུ་ཚུགས་རེད་པ། དོན་ལ་ཁས་ལེན་རྒྱུ་དང་ཁས་ལེན་བྱ་དང་ལེན་བྱེད་མེད་པ་རེད། ཁས་ལེན་རྒྱུ་དང་ཁས་ལེན་བྱ་དང་ལེན་བྱེད་མེད་པ་ཡིན་དུས། ང་ལ་ཁས་ལེན་མེད་པ་ན། །ང་ནི་སྐྱོན་མེད་ཁོ་ན་ཡིན། །གསུངས་པ་འདི་དེ་ཡི་སྟེང་ནས་འགྲོ་ཡི་ཡོད་རེད། ༈ རང་རང་གཞུང་དང་གྲུབ་པའི་མཐའ་ཡིས་ནི། །འོད་གསལ་ཕྱག་རྒྱ་ཆེན་པོ་མཐོང་མི་འགྱུར། །ག་རེ་རེད་ཟེར་ན།

ཞེ་འདོད་བྱུང་བས་གྲུབ་མཐའ་ལ་ཞེ་འདོད་ཡོད་རེད། གྲུབ་མཐའ་ལ་ཁས་ལེན་གྱི་འཛིན་མཚམས་ཡོད་རེད། གྲུབ་མཐའ་ལ་ང་འམ་ཁོ་ངའི་ཟེར་ཡག་འདིར་དམིགས་ཀྱི་ཡོད་རེད། དེ་འདྲ་ཡིན་དུས་གྲུབ་མཐའ་ལ་ཞེན་ཅིང་ཆགས་པ འམ་གྲུབ་མཐའི་ལྟ་བའི་ཁས་ལེན་གྱི་འཛིན་མཚམས་ཀྱི་ཞེ་འདོད་འདི་བྱུང་ཡོང་དུས་དེ་ནས་འོད་གསལ་འདི་བསྒྲིབས་ཀྱི་རེད་གསུངས་པ་རེད། འོད་གསལ་མཐོང་ཐུབ་ཀྱི་ཡོད་མ་རེད་བསྒྲིབས་པ་རེད། འོད་གསལ་མེད་པ་མ་རེད། འོད་གསལ་རང་གི་སེམས་ལ་ཡོད་རེད། སེམས་ཀྱི་རང་བཞིན་འོད་གསལ་བ། །ཟེར་མཁན་གྱི་འོད་གསལ་འདི་ཡེ་གདོད་མ་ནས་འོད་གསལ་རེད་དེ་ཡིན་ན་ཡང་མཐོང་ཐུབ་ཀྱི་ཡོད་མ་རེད་བསྒྲིབས་བསྡད་ཀྱི་ཡོད་རེད། རྒྱུད་བླ་མར། སངས་རྒྱས་པད་ངན་སྦྲང་རྩི་སྦྲང་མ་ལ། །སྦུན་ལ་སྙིང་པོ་མི་གཙང་ནང་ན་གསེར། །ས་ལ་གཏེར་དང་སྨྱུག་སོགས་འབྲས་ཆུང་དང༌། །གོས་ཧྲུལ་ནང་ན་རྒྱལ་བའི་སྐུ་དང་ནི། །བུད་མེད་ངན་མའི་ལྟོ་ན་མི་བདག་དང༌། །ས་ལ་རིན་ཆེན་གཟུགས་ཡོད་ཇི་ལྟ་བར། །གློ་བུར་ཉོན་མོངས་དྲི་མས་བསྒྲིབས་པ་ཡི། །སེམས་ཅན་རྣམས་ལ་དེ་བཞིན་ཁམས་འདི་གནས། །ཞེས་གསུངས་ཡག་འདི་དྲི་མ་དགུ་དང་དཔེ་དགུ་དང་དོན་དགུའི་ཐོག་ནས་གསུངས་པ་རེད། དཔེ་དགུ་དང་དོན་དགུ་རྐྱང་རྐྱང་གསུངས་ཡོང་དུས་རྒྱུད་བླ་མ་ནང་ལ་སེམས་ཅན་ཐམས་ཅད་སངས་རྒྱས་ཡིན་པའི་རྒྱུ་མཚན་བཤད། དེ་ལ་གློ་བུར་གྱི་དྲི་མས་བསྒྲིབས་པའི་ཚུལ་བཤད། དེ་ལ་གཉེན་པོ་བསྟེན་ནས་སྤངས་བྱ་རྩད་ནས་ཟད་དགོས་སྟངས་བརྟེན་ནས་འབྲས་བུ་ཡང་དག་པར་ཐོབ་པའི་ཚུལ་དེ་ཚོ་རེ་རེ་བྱེད་ནས་སྦྱར་ནས་གསུངས་འདུག །དཔེ་རེ་རེ་ལ་དོན་རེ་རེ་སྦྱར་ནས་རྒྱས་བཤད་ཡོད་རེད། དེ་འདྲ་ཡིན་དུས་གྲུབ་མཐའ་སོ་སོ་ལ་ཞེན་ཅིང་ཆགས་ན་ཕྱག་རྒྱ་ཆེན་པོ་རྟོགས་ཀྱི་མ་རེད། ཆོས་ཐམས་ཅད་ཀྱི་དེ་ཁོ་ན་ཉིད་ཁོང་དུ་ཆུད་ཐུབ་ཀྱི་མ་རེད། དེ་ལ་བརྟེན་ནས་ཞེ་འདོད་བྱུང་བས་འོད་གསལ་མ་མཐོང་བསྒྲིབས་གསུངས་པ་རེད།

༈ །སྤྱིར་བཏང་འདུལ་བ་མདོ་སྡེ་སྡེ་སྣོད་ནང་དང་ཕ་རོལ་ཕྱིན་པ་ཙམ་ཞིག་མ་ཡིན་པར་ཞེ་འདོད་ག་རེ་ཡིན་ན་ཡང་བསྒྲིབས་བསྡད་ཀྱི་ཡོད་རེད། ཞེ་འདོད་ཞིག་ཡོད་ཚར་ན་ཕྱག་རྒྱ་ཆེན་པོ་ལ་བསྒྲིབས་བསྡད་ཀྱི་ཡོད་རེད། ཕྱག་རྒྱ་ཆེན་པོ་ཟེར་མཁན་འདི་ཞེ་འདོད་ལས་འདས་པ་རེད། ཞེ་འདོད་ལས་འདས་དགོས་ཀྱི་ཡོད་རེད་པ། ཞེན་པ་མེད་པའི་བདེ་ཆེན་རྒྱུན་ཆད་མེད། །མཚན་འཛིན་མེད་པས་འོད་གསལ་སྒྲིབ་གཡོག་བྲལ། །བློ་ལས་འདས་པས་མི་རྟོག་ལྷུན་གྱིས་གྲུབ། །རྩོལ་མེད་ཉམས་མྱོང་རྒྱུན་ཆད་མེད་པར་ཤོག །གསུངས་འདུག །ཉམས་མྱོང་རྒྱུན་ཆད་མེད་པ་འོང་པ་ལ་བདེ་གསལ་མི་རྟོག་པ་གསུམ་དེ་ཡིན་གཅིག་མིན་གཉིས་དགོས་ཀྱི་འདུག །བདེ་གསལ་མི་རྟོག་པ་གསུམ་སྐྱེ་ཡག་ལ་ཞེན་པ་སྤོང་དགོས་པ་དང་གཅིག །མཚན་འཛིན་སྤོང་དགོས་པ་དང་གཉིས། བློ་ལས་འདས་དགོས་པ་དང་གསུམ་དེ་ཡིན་གཅིག་མིན་གཉིས་བཞག་དགོས་ཀྱི་འདུག །ཞེན་པ་སྤོང་དགོས་པ་ཟེར་ཡག་འདི་གྲུབ་མཐའི་ཞེན་པ་སྤོང་དགོས་པ་ལ་གསུངས་ཀྱི་ཡོད་རེད་དེའི་སྐབས་ལ། ཞེན་པ་མེད་པའི་བདེ་ཆེན་རྒྱུན་ཆད་མེད། །གྲུབ་མཐའ་དང་ལྟ་གྲུབ་ལ་སོགས་པའི་ཞེན་པ་སྤོང་དགོས་པ། མཚན་འཛིན་མེད་པས་འོད་གསལ་སྒྲིབ་གཡོག་བྲལ། །ལྷག་པར་དུ་ཏིང་ངེ་འཛིན་དང་ནང་གི་ཉམས་ལེན་གྱི་སྟེང་ལ་སླེབས་ཡོང་དུས་ནང་གི་བདེ་གསལ་མི་རྟོག་པ་བསམ་ནས་མཚན་འཛིན་བྱེད་རྒྱུ་ཡོད་མ་རེད་གསུངས་འདུག །བློ་ལས་འདས་པའི་མི་རྟོག་ལྷུན་གྱིས་གྲུབ། །བློ་ལས་འདས་ཚར་བའི་ཕྱིར་ན་རྣམ་པར་མི་རྟོག་པ། བློ་ལས་འདས་པས་མི་རྟོག་ལྷུན་གྱིས་གྲུབ། །ཟེར་ཡག་འདི་རེད། རྫོགས་ཆེན་གྱི་སྐབས་ལ་ཆོས་ཉིད་མངོན་སུམ། ཉམས་གོང་འཕེལ། རིག་པ་ཚད་ཕེབས། ཆོས་ཟད་བློ་འདས་ཟེར་ནས་བཞི་བཤད་ཀྱི་ཡོད་རེད། དེ་ཡིན་དུས་ཆོས་ཉིད་མངོན་སུམ་གཟིགས་པས་ལྟ་བ་མཐོན་པོར་གྱུར། ཆོས་ཉིད་མངོན་སུམ་དུ་གཟིགས་ཡོང་དུས་ཆོས་ཐམས་ཅད་ཀྱི་གནས་ལུགས་ཕྱིན་ཅི་མ་ལོག་པ་སྟོང་ཉིད་ཡང་དག་པ་གཟིགས་ཡོང་དུས།

ཆོས་ཉིད་མངོན་སུམ་གཟིགས་པས་ལྟ་བ་མཐོ་བ་རེད་འདུག །རིག་པ་ཚད་ཕེབས་ཟེར་ཡག་འདི་རྫོགས་ཆེན་སྐབས་སུ་རིག་པ་ཟེར་ཡག་དང་ཕྱག་རྒྱ་ཆེན་པོའི་སྐབས་ལ་སེམས་ཀྱི་ངོ་བོ་མ་བཅོས་པ་ཟེར་ཡག་འདི་གཅིག་པ་ཡིན་པ་རེད། རིག་པ་འདི་ཚད་ལ་ཕེབས་ཡོང་དུས་སྒོམ་པ་ཟབ་ཡོང་བ་རེད། ལྟ་བ་བཟང་བ་ཆོས་ཉིད་མངོན་སུམ་གཟིགས་པ། སྒོམ་པ་བཟང་བ་རིག་པ་ཚད་ལ་ཕེབས་པ། ཉམས་ཀྱི་སྣང་བ་ཐམས་ཅད་གོང་དུ་འཕེལ་ཡོང་དུས་སྒོམ་པ་བཟང་ཡོང་བ་རེད། ལྟ་བ་བཟང་བ། སྒོམ་པ་བཟང་བ། སྤྱོད་པ་བཟང་བ་རེད་འདུག །ཆོས་ཟད་བློ་ལས་འདས་པ། འདི་གསུམ་དེ་ཡག་པོ་ཡོང་དུས་ཆོས་ཉིད་མངོན་སུམ། ཉམས་གོང་འཕེལ། རིག་པ་ཚད་ཕེབས་གསུམ་འདི་མཐར་ཕྱིན་ཡོང་དུས་ཆོས་ཟད་བློ་ལས་འདས་པ་ཡིན་གསུངས་པ་རེད། ཆོས་ཟད་བློ་ལས་འདས་ཟེར་ཡག་འདི་དང༌། འདི་ཡི་སྐབས་སུ་ཕྱག་རྒྱ་ཆེན་པོའི་གནས་ལུགས་མཐོང་ཟེར་ཡག་འདི་གཅིག་པ་རེད། ཆོས་ཟད་བློ་ལས་འདས་པ་དང༌། ཕྱག་རྒྱ་ཆེན་པོའི་སྐབས་སུ་སེམས་ཀྱི་དེ་ཉིད་མ་ནོར་བར་མཐོང་བ་དེ་གཉིས་གཅིག་པ་རེད། ད་ག་རེས་བསྒྲིབས་ཀྱི་ཡོད་རེད་ཟེར་ན། སྒྲིབས་པ་འདི་ཞེན་པས་བསྒྲིབས་ཀྱི་ཡོད་རེད། མཚན་མ་མེད་པར་མ་རྟོགས་པར། །ཁྱོད་ཀྱིས་མཐར་པ་མེད་པར་གསུངས། །དེ་ཕྱིར་ཁྱོད་ཀྱིས་ཐེག་ཆེན་དུ། དེ་ནི་ཚང་བར་བསྟན་པ་ལགས། །གསུངས་འདུག །མཚན་མ་མེད་པར་མ་རྟོགས་པ་ལ་ཁྱོད་ཀྱི་ཐར་པ་མེད་པར་གསུངས་ཡོད་རེད། འདི་ཐར་པ་དེ་ཐར་པ་མཚན་ཉིད་པ་ལ་གསུངས་པ་རེད། དབུ་མ་རིན་ཆེན་ཕྲེང་བ་ནང་ལ། ཡུལ་ཅན་སྟོང་ཉིད་རྟོགས་པའི་ལྟ་བ་ཕྱིན་ཅི་མ་ལོག་པར་རྟོགས་པའམ་གནས་ལུགས་ཕྱིན་ཅི་མ་ལོག་པར་ཡང་དག་པར་རྟོགས་པའི་ཤེས་རབ་དེ་ལ་བརྟེན་ནས་གནས་ལུགས་ཕྱིན་ཅི་མ་ལོག་པ་རྟོགས་པ་གང་ཡིན་པ་འདི། ཡུལ་ཅན་སྟོང་ཉིད་རྟོགས་པའི་ལྟ་བ་དེ་ཐར་པ་མཚན་ཉིད་པ་ཐོབ་པའི་ལམ་གྱི་རྩ་བ་ཡིན་གསུངས་འདུག །དེ་ཚོ་གཅིག་པ་རེད། ཞེ་འདོད་ཐམས་ཅད་མ་བྲལ་ན་ཕན་གྱི་མ་རེད།

ཞེ་འདོད་ཐམས་ཅད་དང་བྲལ་དགོས་ཀྱི་ཡོད་རེད། སྤྱོད་འཇུག་ཤེས་རབ་ལེའུ་ལས་གསུངས་པ་ནང་བཞིན་གྱིས། གང་ཚེ་དངོས་དང་དངོས་མེད་དག །བློ་ཡི་མདུན་ན་མི་གནས་པ། །དེ་ཚེ་རྣམ་པ་གཞན་མེད་པས། །དམིགས་པ་མེད་པར་རབ་ཏུ་ཞི། །ཞེས་གསུངས་འདུག །འདི་དང་དབུ་མ་འཇུག་པའི་ནང་ལ། ཤེས་བྱའི་བུད་ཤིང་སྐམ་པོ་མ་ལུས་པ། །བསྲེགས་པས་ཞི་དེ་རྒྱལ་རྣམས་ཆོས་སྐུ་སྟེ། །དེ་ཚེ་སྐྱེ་བ་མེད་ཅིང་འགག་པ་མེད། །སེམས་འགག་པ་དེ་སྐུ་ཡི་མངོན་སུམ་མཛད། །གསུངས་པ་འདི་ཚོ་གཅིག་པ་རེད། གནས་ལུགས་ཀྱི་སྟེང་ལ་སླེབས་ཡོང་དུས་སྤྲོས་པ་ལས་འདས་པ། དམིགས་པ་ལས་འདས་པ། དམིགས་པའི་ཡིད་བྱེད་ལས་འདས་པ། དམིགས་པའི་མཚན་མའི་འཆིང་བ་ལས་འདས་པ་ཞིག་དགོས་ཀྱི་འདུག །དམིགས་པའི་མཚན་མའི་འཆིང་པ་ལས་མ་འདས། དམིགས་པའི་སྤྲོས་པ་ལས་མ་འདས་ན་གནས་ལུགས་མཐོང་གི་མ་རེད་གསུངས། ཕྱག་རྒྱ་ཆེན་པོ་ཟེར་ཡག་དེ་དངོས་གནས་དྲང་གནས་སྔོན་ཡང་བསོད་ནམས་ཀྱི་ཚོགས་རྒྱ་ཆེན་པོ་ཞིག་བསགས། ཚེ་འདི་ལ་ཡིན་ན་ཡང་བླ་མ་དམ་པ་ལ་མོས་གུས་ཕུར་ཚུགས་སུ་འདེབས་ནས་ལས་འཕྲོ་སད་པ་གཅིག་དང་བླ་མའི་དུས་ཐབས་བསྟན་པ་གཅིག་ལ་བརྟེན་ནས་སྐྱེ་དགོས་པ་ཡིན་དུས་དེ་ལ་རྣམ་རྟོག་དང་འཕྲོ་འདུ་ལ་སོགས་པ་ཐ་ན་རྣམ་རྟོག་ཕྲ་བ་ཞིག་སྐྱེས་པ་ཡིན་ནའང་སྒྲིབས་འགྲོ་བ་ཡིན་པ་རེད། དེས་འབྲས་བུ་ཐོབ་མི་ཐུབ་པ་ཡིན་པ་རེད། ཕར་ཕྱིན་གྱི་ལམ་ཤེས་སྐབས་ལ། རྒྱལ་ལ་སོགས་ལ་ཆགས་པ་ཕྲ། །གསུངས་འདུག །དེ་ཡི་དོན་ནི་མཐར་ཐུག་གི་འབྲས་བུ་ལ་སངས་རྒྱས་ཀྱི་སྐུ་གསུང་ཐུགས་ཡོན་ཏན་ཕྲིན་ལས་གསང་བ་བསམ་གྱིས་མི་ཁྱབ་པ་རེད་བསམ་པའི་ཞེན་པ་ཆུང་ངུ་ཞིག་བྱུང་བ་ཡིན་ན་ཡང་དེ་ཡང་ཆགས་པ་ཕྲ་མོ་ཡིན་གསུངས་འདུག །ལམ་གྱི་གེགས་ཡིན་པ་རེད། ལམ་གྱི་སྐྱོན་ཡིན་པ་རེད། དེ་ལ་བརྟེན་ནས་ཞེ་འདོད་ཟེར་མཁན་ཞིག་སླེབས་ཚར་ན་རང་རང་སོ་སོའི་ལྟ་བ་ལ་ཞེན་ནའང་འདྲ་འདུག །གྲུབ་མཐའ་ལ་ཞེན་ནའང་འདྲ་འདུག

།ལམ་ལ་ཞེན་ནའང་འདྲ་འདུག །བླ་མ་ལ་ཞེན་ནའང་འདྲ་འདུག །མན་ངག་ལ་ཞེན་ནའང་འདྲ་འདུག །སྒོམ་གྱི་ཉམས་ལ་ཞེན་ནའང་འདྲ་འདུག །རྟོགས་པ་ལ་ཞེན་ནའང་འདྲ་འདུག་ཚང་མ་ཞེ་འདོད་རེད་གསུངས་པ་རེད། འདི་བསྒོམ་ན་བསྒྲིབས་ཀྱི་ཡོད་རེད། འདི་བསྒོམ་ན་ཕན་གྱི་ཡོད་མ་རེད། འོད་གསལ་སྔ་མ་ཏོག་ཙམ་མཐོང་བ་དེ་ཡང་སླར་ཡང་སྒྲིབས་འགྲོ་བའི་ཉེན་ཁ་ཡོད་རེད། འོད་གསལ་གསར་དུ་མཐོང་བའམ་འོད་གསལ་སླར་ཡང་མཐོང་ཡག་ལ་སྒྲིབས་ཀྱི་རེད། འོད་གསལ་སྔར་ཡོད་ཟིན་པ་དེ་ཡང་ཕར་སྒྲིབས་འགྲོ་བའི་ཉེན་ཁ་ཡོད་པ་རེད། འདི་འདྲ་ཡིན་དུས་དུས་རྟག་ཏུ་མ་བཅོས་རང་བབ་སོ་མ་ཟེར་བའི་ཕྱག་རྒྱ་ཆེན་པོ་ལ་ཚིག་དེ་ཚོ་ཟབ་ཤོས་རེད་པ། མ་བཅོས་པར་ཞོག །རང་བབ་ཏུ་ཞོག །སོ་མར་ཞོག །གནས་ལུགས་སྟེང་དུ་ཞོག །དེ་ཡང་བག་ཡངས་སུ་ཞོག །གུ་ཡངས་སུ་ཞོག །རིག་པ་གནད་ལ་བཀར་ནས་ཞོག་ཟེར་བ་འདྲ་དེ་ཚོ་མང་པོ་འདུག །བཞག་ཐབས་དེ་ཚོ་རིམ་པ་མང་པོ་གསུངས་ཡོད་པ་རེད། འོ་དེ་འདྲའི་ཐོག་ལ་བཞག་ཡོང་དུས་ཞེ་འདོད་དེ་རང་བཞིན་གྱིས་ཡལ་འགྲོ་བ་རེད། ཞེ་འདོད་དེ་བརླག་སོང་ན་འོད་གསལ་དེ་མ་མཐོང་བའི་ཐབས་མེད་པ་རེད། འོད་གསལ་དེ་སུས་བསྒྲིབས་པ་རེད་ཟེར་ན། ཞེ་འདོད་ཀྱིས་བསྒྲིབས་པ་ཡིན་དུས་འོད་གསལ་དེ་མཐོང་དགོས་ན་ཞེ་འདོད་ལས་གྲོལ་དགོས་ཀྱི་ཡོད་པ་རེད། ཞེ་འདོད་ལས་གྲོལ་ན་ཕྱག་རྒྱ་ཆེན་པོ་མཐོང་ཐུབ་ཀྱི་རེད་གསུངས་པ་རེད་འདུག །མདོར་ན་ཚིག་འདི་ཡི་དོན་དག་དེ་རང་རང་སོ་སོའི་གྲུབ་མཐའ་དང་ལྟ་གྲུབ་ལ་ཞེན་ཅིང་ཆགས་པར་བྱེད་ན་ཕྱག་རྒྱ་ཆེན་པོ་རྟོགས་ཀྱི་མ་རེད་གསུངས་འདུག །ཕྱག་རྒྱ་ཆེན་པོ་རྟོགས་པར་བྱེད་པ་ལ་གྲུབ་མཐའ་དང་ལྟ་གྲུབ་ལ་ཞེན་རྒྱུ་ཡོད་མ་རེད། མ་ཞེན་ན་ཕྱག་རྒྱ་ཆེན་པོ་རྟོགས་པའི་གྲོགས་ཆགས་ཐུབ་ཀྱི་རེད། ཞེན་ན་ཕྱག་རྒྱ་ཆེན་པོ་རྟོགས་པའི་གྲོགས་ཆགས་ཐུབ་ཀྱི་མ་རེད། ཆོས་ཐམས་ཅད་ཀྱི་གནས་ལུགས་དེ་ཁོ་ན་ཉིད་རྟོགས་ནས་དེ་ཁོང་དུ་ཆུད་ཡག་ལ་གྲུབ་མཐའ་ལ་མ་ཆགས་གྲུབ་མཐའ་ལ་མ་ཞེན་གསུངས་པ་རེད།

00000000 00000255 རྟོག་པའི་སྲུང་སྡོམ་དམ་ཚིག་དོན་ལས་ཉམས། ། 00000000གསུངས་པ་རེད། འདི་སྐབས་སུ་ཚིག་ག་འདྲ་ཤིག་ཡིན་ན་ཡང་ཐམས་ཅད་འཛིན་པ་དང་ཞེན་པ་བཀག་གནང་བསྡད་ཀྱི་འདུག །འཛིན་པ་དང་ཞེན་པ་བཀག་ཟེར་བའི་ཚིག་འདིས་འཛིན་པ་དང་ཞེན་པ་འདི་སྐྱོན་ཡིན་པ་ལ་གསུངས་ཀྱི་འདུག །འཛིན་པ་དང་ཞེན་པ་ཞིག་ཡོད་ཚར་ན་དེ་ལ་བརྟེན་ནས་གནས་ལུགས་ལ་རྩབ་ནས་ཐག་ཉེ་རུ་འགྲོ་ཐུབ་ཀྱི་མ་རེད་གསུངས་འདུག །ཐག་རིང་པོ་ཆགས་འགྲོ་ཡི་ཡོད་པ་རེད། ཀུན་མཁྱེན་ཀློང་ཆེན་རབ་འབྱམས་ཀྱིས་ཐེག་མཆོག་མཛོད་ཀྱི་ནང་ལ་གསུངས་པ་ནང་བཞིན་གྱིས། དེང་སང་ཨ་ཏིར་རློམས་པའི་སྐྱེ་འགྲོ་དག །འགྱུ་འཕྲོ་རྟོག་ཚོགས་བྱང་ཆུབ་སེམས་ཡིན་ལོ། །རྨོངས་པ་དེ་ཀུན་མུན་པའི་ཀློང་ཉིད་དུ། །རང་བཞིན་རྫོགས་པ་ཆེན་པོའི་དོན་ལས་རིང༌། །ཞེས་གསུངས་འདུག །རྣམ་རྟོག་འགྱུ་བ། རྣམ་རྟོག་འཕྲོ་བ། རྟོག་པ་ཐམས་ཅད་དེ་བྱང་ཆུབ་ཀྱི་སེམས་ཀྱི་གྲོགས་རེད་ཟེར་ནས་བཤད་བསྡད་ཀྱི་ཡོད་རེད། འདི་འདྲའི་རྫོགས་ཆེན་ཨ་ཏིའི་ཡོ་ག་ལ་རློམ་ནས་ཞེན་བསྡད་མཁན་ཐམས་ཅད་ཀྱིས་རྣམ་རྟོག་འཁྲུལ་རྟོག་ཐམས་ཅད་བྱང་ཆུབ་ཀྱི་སེམས་ཀྱི་གྲོགས་རེད་ཟེར་བཤད་བསྡད་ཀྱི་འདུག །དེ་ཚོ་རང་བཞིན་རྫོགས་པ་ཆེན་པོའི་དོན་ལས་རིང་ཟེར་ནས་གསུངས་འདུག །རྫོགས་པ་ཆེན་པོའི་དོན་ལས་ཐག་རིང་པོ་ཆགས་ཚར་བ་རེད་གསུངས་པ་རེད། འདི་དང་གཅིག་པ་རེད། ད་ལྟ་འདིའི་སྐབས་སུ་རྟོག་པ་ཞིག་ཡོད་ནས་བཟུང་སྟེ་ཕྱག་རྒྱ་ཆེན་པོའི་དོན་ལས་རིང་བར་གསུངས་བསྡད་ཀྱི་འདུག །རྟོག་པའི་སྲུང་སྡོམ་དམ་ཚིག་དོན་ལས་ཉམས། །མཐུན་མོང་འཇིག་རྟེན་པའི་སྣང་ངོ་ལ་བསོད་ནམས་ཀྱི་ཚོགས་གསག་དགོས་ཀྱི་རེད། ཚོགས་གསོག་གི་རྟེན་ལ་ང་ཚོས་ཕྱག་འཚལ་དགོས་ཀྱི་རེད། སངས་རྒྱས་ཀྱི་སྐུ་འདྲ་བཞག་དགོས་ཀྱི་རེད། ཡི་དམ་ལྷ་ཡི་སྐུ་འདྲ་བཞག་དགོས་ཀྱི་རེད། དེ་ག་ནང་བཞིན་མཎྜལ་ཕུལ་དགོས་ཀྱི་རེད། སྐོར་བ་འགྲོ་དགོས་ཀྱི་རེད།

སྦྱིན་པ་གཏང་དགོས་ཀྱི་རེད་ཟེར་ནས་མང་པོ་ཞིག་ཡོད་པ་རྣམས་མཐུན་མོང་ཐེག་པ་ལྟར་དུ་བཤད་པ་ཡིན་ན། འདི་འདྲ་པོའི་ཉམས་ལེན་དེ་ཚོའི་གྲས་སྤྱིར་བཏང་དགོས་ཀྱི་ཡོད་རེད། དགེ་བ་འདི་ཡིས་སྐྱེ་བོ་ཀུན། །བསོད་ནམས་ཡེ་ཤེས་ཚོགས་རྫོགས་ཏེ། །བསོད་ནམས་ཡེ་ཤེས་ལས་བྱུང་བའི། །དམ་པ་གཉིས་ནི་ཐོབ་པར་ཤོག །ཟེར་ནས་མགོན་པོ་ཀླུ་གྲུབ་ཀྱིས་སྨོན་ལམ་གནང་ཡོང་དུས་མདོར་ན་དམིགས་བཅས་བསོད་ནམས་ཀྱི་ཚོགས་ལ་བརྟེན་ནས་གཟུགས་སྐུ་རྣམ་པ་གཉིས་འགྲུབ་པ་དང༌། དམིགས་མེད་ཡེ་ཤེས་ཀྱི་ཚོགས་ལ་བརྟེན་ནས་ཆོས་སྐུ་འགྲུབ་བསྡད་ཡག་ཞིག་གང་ལྟར་མཐར་ཐུག་གི་སྐུ་གསུམ་པོ་ཐོབ་པ་ལ་བསོད་ནམས་ཀྱི་ཚོགས་དང་ཡེ་ཤེས་ཀྱི་ཚོགས་གཉིས་སྔོན་དུ་ངེས་པར་དུ་འགྲོ་དགོས་ཡག་འདི་མགོན་པོ་ཀླུ་གྲུབ་ཀྱིས་གསལ་པོ་གསུངས་ཡོད་རེད། དེ་ངེས་པར་དུ་དགོས་ཀྱི་ཡོད་རེད། མདོ་ཙམ་དུ་མ་ཟད་སྔགས་ལ་ཡང་དགོས་ཀྱི་ཡོད་རེད། ཡིན་ན་ཡང་སྐྱོན་གཅིག་ག་ནས་ཡོང་གི་ཡོད་རེད་ཟེར་ན། འཇིག་རྟེན་པའི་སྣང་ངོ་ལ་དེ་འདྲའི་བསོད་ནམས་ཀྱི་ཚོགས་གསག་པའི་སྟེང་ལ་དེ་འདྲ་ཞིག་བསྒྲུབ་ན་ང་ཚོ་སངས་རྒྱས་ཀྱི་རེད་ཟེར། དེ་འདྲ་ཞིག་བྱེད་ན་ང་ཚོས་སངས་རྒྱས་ཀྱི་གོ་འཕང་ཐོབ་ཀྱི་རེད་ཟེར་ཡག་དེ་འཛིན་པ་དང་བཅས་པ་ཞིག་ཆགས་འགྲོ་ཡི་ཡོད་རེད། རེ་བ་ཆེན་པོ་ཡོད་པ་རེད། སངས་རྒྱས་ཀྱི་གོ་འཕང་ལ་རེ་བ་ཡོད་རེད། ཡག་དག་པའི་མཐའ་ལ་རེ་བ་ཡོད་རེད། ཡང་དག་པའི་འབྲས་བུ་ལ་རེ་བ་ཡོད་རེད། གང་རེ་བ་དང་བཅས་པ་དང་གང་ཡིད་ལ་བྱེད་པ་དང་བཅས་པ་དང་གང་མོས་པ་དང་བཅས་པའི་ཐོག་ནས་ཉམས་ལེན་བྱེད་ཡག་འདི་སྙིང་པོའི་དོན་ཡིད་ལ་མི་བྱེད་པའི་ཕྱག་རྒྱ་ཆེན་པོའི་དོན་ཟབ་པོ་དེ་ལྟ་བུ་ཞིག་རྟོགས་ཐུབ་པའི་ཐབས་བྱེད་ཐུབ་ཀྱི་རེད་པས་ཟེར་ན་བྱེད་ཐུབ་ཀྱི་མ་རེད་གསུངས་ཀྱི་ཡོད་པ་རེད། དཔེར་ན་སྔགས་ལ་ཆ་བཞག་པ་ཡིན་ན་མདོའི་སྐབས་སུ་སྡོམ་པ་བསྲུང་ཡག་ཡོད་རེད། ཆོས་འདུལ་བའི་ནང་ལ་དགེ་བསྙེན་དང་དགེ་ཚུལ་དགེ་སློང་ལ་སོགས་པ་རང་རང་སོ་སོའི་བསླབ་པ་དང་མཐུན་པའི་སྡོམ་པ་སྲུང་སྟངས་ཤིག་ཡོད་རེད།

བྱང་ཆུབ་སེམས་དཔའི་སྡེ་སྣོད་ནང་ལ་ཡིན་ན་ཡང༌། བྱང་ཆུབ་སེམས་དཔའི་བསླབ་བྱ་ཚད་མེད་པ་དང་མཐའ་ཡས་པ། མདོར་ན་མདོ་སྡེ་བྱང་ཆུབ་སེམས་དཔའ་ནོར་བཟང་གི་ལེའུའི་ནང་དུ་རྒྱས་པ་གསུངས་པ་ལྟར་བྱང་ཆུབ་སེམས་དཔའ་ལ་བྱང་སྡོམ་བསྲུང་ཡག་དཔེ་མང་པོ་ཡོད་རེད། སྔགས་ཀྱི་སྐབས་སུ་ཡིན་ན་རྩ་བ་སྡོམ་པ་ཡང་ཡོད་རེད་ལ་གཙོ་བོ་དེ་སྔགས་ཀྱི་དམ་ཚིག་ཤུགས་ཆེན་པོ་བཤད་ཡོད། དམ་ཚིག་དེ་ལ་ཡང་རྒྱུད་སྡེ་གོང་འོག་ལ་བརྟེན་ནས་དམ་ཚིག་ལ་ཡང་ཟབ་ཞན་མང་པོ་ཡོང་གི་ཡོད་ལ་རྒྱུད་སྡེ་འོག་མ་འོག་མ་ལས་རྒྱུད་སྡེ་གོང་མ་གོང་མ་ལ་སོགས་པ་བླ་མེད་རྒྱུད་སྡེའི་ནང་ལ་དམ་ཚིག་ས་ཡ་ཕྲག་ལ་སོགས་པ་མང་པོ་གསུངས། ལྷག་པར་དུ་དབང་ཞུ་ཡག་ལ་སོགས་པ་དང་སྔགས་བཟླ་བ། དེ་བཞིན་དཀྱིལ་འཁོར་ལ་སོགས་པ་ཐམས་ཅད་ཡིད་ལ་བྱེད་ནས་བསྐྱེད་རིམ་དང་རྫོགས་རིམ་སྟེ་རིམ་གཉིས་ལ་བརྟེན་ནས་ཉམས་ལེན་བྱེད་ཡག་ལ་དམ་ཚིག་ཟབ་པོ་བསྲུང་གི་ཡོད་རེད། མདོར་ན་རྟོག་པའི་སྲུང་སྡོམ་མདོ་ནས་འདུལ་བ་མདོ་སྡེ་མངོན་པའི་སྐབས་སུ་སྡོམ་པ་བསྲུང་སྟངས་དང༌། སྔགས་ཀྱི་སྐབས་སུ་དམ་ཚིག་བསྲུང་ཡག་དེ་ཚོའི་གྲས་དེ་རྟོག་པ་དང་བཅས་པའི་ཐོག་ནས་སྡོམ་པ་བསྲུང་བ་དང་རྟོག་པ་དང་བཅས་པའི་ཐོག་ནས་དམ་ཚིག་བསྲུང་ཡག་དེ་ཕྱག་རྒྱ་ཆེན་པོའི་དོན་ལས་ཉམས་པ་ཡིན་གསུངས་འདུག །སྤྱིར་གསང་སྔགས་ནས་དམ་ཚིག་བསྲུང་ཡག་དང་མདོའི་སྐབས་སུ་སྡོམ་པ་བསྲུང་ཡག་དེ་ཚོ་ཐར་པ་དང་པོའི་མཆོག་ཐོབ་པའི་རྒྱུ་ལ་འགྲོ་གི་རེད་པས་ཟེར་ན་འགྲོ་གི་རེད།00000000 16711680 ད་ནི་ཡིད་བྱེད་དང་བྲལ་བས་གནས་ལུགས་རྟོགས་ཤིང་སྲིད་ཞི་ལས་འདས་ནུས་པར་བསྟན་པ་ནི། 00000000 0000000000000255 ཡིད་ལ་མི་བྱེད་ཞེ་འདོད་ཀུན་དང་བྲལ། ། 00000000ཡིད་ལ་མི་བྱེད་པའི་ཆོས་འཁོར་རེད། དོ་ཧའི་ནང་ལ་ཡིད་ལ་མི་བྱེད་པའི་ཆོས་འཁོར་གསུངས་ཀྱི་ཡོད་རེད། ལྷག་པར་དུ་རྗེ་བཙུན་མར་པ་ལྷོ་བྲག་གིས་རྒྱལ་བ་མཻ་ཏྲི་པ་དང་ནཱ་རོ་པ་གཉིས་བསྟེན་ནས་ཡིད་ལ་མི་བྱེད་པའི་ཆོས་སྐོར་མང་ཆེ་བ་དེ་རྒྱལ་བ་མཻ་ཏྲི་པ་ནས་མར་བརྒྱུད་པ་ཡིན་པ་རེད།

རྒྱལ་བ་མཻ་ཏྲི་པ་ནས་མར་རྗེ་བཙུན་མར་པ་ལྷོ་བྲག་ལ་བརྒྱུད་པ་རེད། དེ་ལྟ་བུའི་ཡིད་ལ་མི་བྱེད་པའི་ཆོས་སྐོར་དེ་ག་འདྲ་ཞིག་ལ་ཟེར་གྱི་ཡོད་རེད་ཟེར་ན། ཕྱག་རྒྱ་ཆེན་པོའི་ཉམས་ལེན་དེ་ག་རང་རེད། ཕྱག་རྒྱ་ཆེན་པོའི་ཉམས་ལེན་དེ་ཡིད་ལ་མི་བྱེད་པའི་ཆོས་སྐོར་ཡིན་པའི་རྒྱུ་མཚན་ལ་བརྟེན་ནས་སྔོན་ཡང་སྙན་རྒྱུད་ཟེར་བའི་སྐབས་སུ་གང་ཟག་སློབ་མ་དབང་པོ་དང་ཤེས་རབ་སྐལ་པ་མཆོག་དང་ལྡན་པ་ཐམས་ཅད་ལ་དམིགས་བསལ་གྱིས་སྙན་ནས་སྙན་དུ་མར་བརྒྱུད་པ་མ་གཏོགས་ཡི་གེ་ནང་འབྲི་ཡི་ཡོད་མ་རེད། ཡི་གེ་ལ་བཞག་བཞག་ན་སྙིང་པོའི་དོན་བརླག་ཡག་ཉེན་ཁ་ཡོད་རེད། བྱིན་རླབས་ཡལ་བར་དྭོགས་པ་རེད། སྙིང་པོའི་དོན་དེ་ཚོ་གང་ཟག་དབང་པོ་ཡང་རབ་ཐམས་ཅད་ལ་སྙན་ནས་སྙན་དུ་མར་བརྒྱུད་ནས་རྣ་བར་བརྡ་ཐབས་དང་མན་ངག་གི་ཚུལ་དུ་གསུངས་ནས་དཔེ་གསང་བ་དམ་པོ་གནང་ནས་བསྲུང་བསྡད་པ་ཡིན་དུས་སྙིང་པོའི་དོན་ཡིད་ལ་མི་བྱེད་པ་ཟེར་འདོགས་ཀྱི་ཡོད་པ་རེད། དེ་འདྲའི་སྙིང་པོ་དེ་ཡིད་ལ་མི་བྱེད་པའི་ཉམས་ལེན་བྱེད་ཡག་ལ་རྟོག་པ་དང་འཛིན་པ་དང་བཅས་པའི་ཐོག་ནས་ཞེན་པ་དང་བཅས་པའི་ཐོག་ནས་སྔགས་ཀྱི་དམ་ཚིག་བསྲུང་ཡག་དང༌། དེ་བཞིན་འདུལ་བ་དང་ཐེག་པ་ཆེན་པོའི་མདོ་སྡེའི་སྐབས་སུ་སྡོམ་པ་བསྲུང་ཡག་དེ་ཚོའི་གྲས་འཛིན་པ་དང་བཅས་པའི་ཐོག་ནས་སྲུང་སྡོམ་བྱེད་ཡག་དང་འཛིན་པ་དང་བཅས་པའི་ཐོག་ནས་དམ་ཚིག་བསྲུང་བ་དེ་ཚོ་སྙིང་པོའི་དོན་ལས་ཉམས་པ་ཡིན་གསུངས་པ་རེད། འདིའི་དོན་དེ་ཕྱག་རྒྱ་ཆེན་པོའི་སྙིང་པོའི་དོན་ལ་གསུངས་ཀྱི་ཡོད་རེད། སྙིང་པོའི་དོན་ཟེར་མཁན་དེ་ག་བ་ལ་གསུངས་ཀྱི་ཡོད་རེད་ཟེར་ན་ཡིད་ལ་མི་བྱེད་པའི་དོན་ལ་གསུངས་ཀྱི་ཡོད་རེད། ཡིད་ལ་མི་བྱེད་པའི་ཆོས་སྐོར་དེ་ལ་སྙིང་པོའི་དོན་གསུངས་ཀྱི་ཡོད་རེད། ཡིད་ལ་མི་བྱེད་པའམ་སྙིང་པོ་ཟེར་ན་གཅིག་པ་རེད། མདོར་ན་ཡིད་ལ་མི་བྱེད་ཟེར་ཡག་དེ་ཡིད་ཟེར་བའི་སྐབས་སུ་འདི་སྐབས་ལ་ཡིད་དེ་རྣམ་རྟོག་ལ་གོ་གི་ཡོད་རེད།

རྣམ་རྟོག་གི་ཡུལ་དུ་མི་བྱེད་པ་གསུངས་འདུག །གོ་བདེ་པོ་བྱེད་ནས་བཤད་ན་རྣམ་རྟོག་གི་ཡུལ་དུ་མ་གྱུར་པའམ་རྣམ་རྟོག་གི་དམིགས་པ་དང་བཅས་པའི་ཡུལ་དུ་མ་གྱུར་པ་གསུངས་ཀྱི་ཡོད་རེད། ཡིད་ལ་མི་བྱེད་པ་ཟེར་ཡག་དེ་གང་ཞེན་པ་དང་བཅས་པ་དང་གང་འཛིན་པ་དང་བཅས་པ་ཡོད་ན་དེ་ལ་ཡིད་ལ་བྱེད་པ་ཆགས་འགྲོ་གི་ཡོད་རེད། གང་འཛིན་པ་དང་བྲལ་བ་དང་གང་ཞེན་པ་དང་བྲལ་བ་ཡིན་ན་དེ་ལ་ཡིད་ལ་མི་བྱེད་པ་གསུངས་ཀྱི་ཡོད་རེད། ཡིད་ལ་མི་བྱེད་ཞེ་འདོད་ཀུན་དང་བྲལ། །གནས་ལུགས་ངོ་མ་དེ་ག་འདྲ་ཞིག་ཆགས་བསྡད་ཀྱི་ཡོད་རེད་ཟེར་ན་སྤྱིར་བཏང་ང་ཚོས་དུས་རྒྱུན་དུ་དགེ་བ་བསྒྲུབ་སྡིག་པ་སྤངས་ཟེར་ཡག་དེ་འཇིག་རྟེན་པའི་ཐོག་ནས་བསོད་ནམས་ཀྱི་ཚོགས་བསགས་པ་ལ་སོགས་པ་ཡོང་གི་ཡོད་རེད་དེ་ཕྱག་རྒྱ་ཆེན་པོའི་སྐབས་ལ་དེ་ཡང་སྤང་དགོས་པ་རེད་འདུག །ཕྱག་རྒྱ་ཆེན་པོ་བསྒྲུབ་པའི་སྐབས་ལ་དགེ་སྒྲུབ་སྡིག་སྤང་ཟེར་ཡག་དེ་ཡང་འཛིན་པ་དང་བཅས་པ་ཆགས་བསྡད་རྒྱུ་ཡོད་པ་ཡིན་དུས་དེ་མི་དགོས་པ་ཡིན་པ་རེད། འོ་ན་ག་རེ་རེད། ཕྱག་རྒྱ་ཆེན་པོའི་གནས་ལུགས་དེ་ཇི་ཙམ་རྟོགས་ཚར་ནའང་ཀུན་རྫོབ་ཀྱི་རྒྱུ་འབྲས་ལ་དེ་ཙམ་གྱིས་རྩིས་བཀུར་ཆེ་རུ་འགྲོ་གི་རེད་ཟེར་གྱི་འདུག །དེ་ག་རེ་རེད་ཟེར་ན་འདི་རྟེན་འབྲེལ་ཆོས་ཉིད་ཀྱི་རོལ་པ་རེད། ཇི་ཙམ་ཇི་ཙམ་ཕྱག་རྒྱ་ཆེན་པོའི་དོན་ལ་ངེས་ཤེས་སྐྱེ་ན་ཀུན་རྫོབ་རྒྱུ་འབྲས་ཀྱི་བླང་དོར་ལ་དེ་ཙམ་དེ་ཙམ་རང་བཞིན་གྱིས་རྩ་བ་ཆེན་པོ་བརྩི་ནས་འགྲོ་གི་ཡོད་རེད། དམིགས་བསལ་ཡིན་གཅིག་མིན་གཉིས་ད་ངས་བརྩི་དགོས་ཀྱི་ཡོད་ད་ཟེར་ནས་རྣམ་རྟོག་དང་བཅས་པ་ཡོང་དགོས་ཀྱི་མི་འདུག །དེ་ཡོང་དགོས་ཀྱི་ཡོད་མ་རེད་ལ་ང་རང་ཚོའི་གཉེན་པོ་དེ་ཡིད་ལ་བྱེད་ཡག་གི་ཆེད་དུ་འཛིན་པ་དང་བཅས་པའི་སྡོམ་པ་བསྲུང་ཡག་དང༌། འཛིན་པ་དང་བཅས་པའི་སྟེང་ནས་དགེ་རྩ་བསྒྲུབ་ཡག་དང༌། ཟག་པ་དང་བཅས་པའི་ཐོག་ནས་དགེ་རྩ་བསྒྲུབ་ཡག་ལ་སོགས་པ་དེ་ཚོས་ཕན་གྱི་མ་རེད་གསུངས་པ་རེད་འདུག

།དེས་ཕན་གྱི་མ་རེད། འཛིན་པ་དང་བཅས་པས་བསོད་ནམས་ཀྱི་ཚོགས་བསགས་པ་ཡིན་ན་སངས་རྒྱས་ཀྱི་རེད་ཟེར་གྱི་ཡོད་རེད་དེ་སངས་རྒྱས་ཀྱི་ཡོད་མེད་གང་ཤེས་ཏེ་ཡིན་ན་ཡང་ཕྱག་རྒྱ་ཆེན་པོ་ཡིད་ལ་མི་བྱེད་པའི་དོན་དག་ལ་དེས་ཕན་གྱི་མ་རེད། བསོད་ནམས་ཀྱི་ཚོགས་གསག་ཡག་ལ་ཡང་ཡེ་ཤེས་ཀྱི་ཚོགས་དང་སྦྲེལ་ནས་འགྲོ་དགོས་པར་གསུངས་པ་རེད། ཡེ་ཤེས་ཀྱི་ཚོགས་དང་སྦྲེལ་ནས་བསོད་ནམས་ཀྱི་ཚོགས་གསག་དགོས་པ་རེད་མ་གཏོགས་འཛིན་པ་དང་བཅས་པའི་ཐོག་ནས་འཇིག་རྟེན་པའི་སྣང་ངོར་གྲགས་པའི་བསོད་ནམས་ཀྱི་ཚོགས་གསག་པའི་བྱ་བ་དེས་གཉེན་པོ་ཡིད་ལ་མི་བྱེད་པ་དེ་སྒྲུབ་ཐུབ་ཀྱི་མ་རེད་གསུངས་པ་རེད། ཡིད་ལ་མི་བྱེད་ཞེ་འདོད་ཀུན་དང་བྲལ། །ཞེ་འདོད་ཀུན་དང་བྲལ་ཟེར་བའི་སྐབས་ལ་ཞེན་པ་དང་འདོད་པ་ཀུན་དང་བྲལ་བ་གསུངས་པ་རེད། འདིའི་སྐབས་ལ་ཚིག་གཉིས་འདུག །ཞེ་འདོད་ཟེར་བའི་སྐབས་ལ་སྤྱིར་བཏང་ང་ཚོས་ཕལ་སྐད་ནས་བཤད་ན་ཞེ་ནས་འདོད་པ་ལབ་པ་རེད་པ། ཡིན་ན་ཡང་འདི་སྐབས་སུ་འདྲ་ཡི་ཡོད་མ་རེད། ཞེ་ཟེར་བའི་སྐབས་སུ་འཛིན་པ་རགས་པ་ལ་བཤད་ཀྱི་ཡོད་རེད། འདོད་ཟེར་བའི་སྐབས་སུ་འཛིན་པ་ཕྲ་བ་ལ་གསུངས་ཀྱི་ཡོད་རེད། ཞེ་ཟེར་བའི་སྐབས་སུ་ཤིན་ཏུ་ནས་ཀྱང་འཛིན་པ་རགས་པ་ལ་བཤད་ཀྱི་ཡོད་རེད། ཤིན་ཏུ་ནས་ཀྱང་འཛིན་པ་རགས་པ་དེ་ག་བ་རེད། མཐུན་མོང་གི་ང་རང་ཚོ་འཇིག་རྟེན་པའི་དངོས་པོ་ལ་ཞེན་པ་དེ་ལ་ཞེ་གསུངས་ཀྱི་ཡོད་རེད། འདོད་ཟེར་བ་དེ་ཐར་པ་དང་ཐམས་ཅད་མཁྱེན་པའི་རྒྱུ་རུ་འགྲོ་བའི་དགེ་བའི་ལས་ལ་འཛིན་པ་ཡོད་ན་དེ་ལ་འདོད་པ་གསུངས་ཀྱི་ཡོད་རེད། ཏོག་ཙམ་ཕྲ་རུ་འགྲོ་བ་རེད། ཞེན་པ་རགས་པ་དེ་ལ་ཞེ་ཟེར་ནས་མཐུན་མོང་འཇིག་རྟེན་པའི་ཆོས་ལ་གོ འདོད་ཟེར་བའི་སྐབས་སུ་ཐར་པ་དང་ཐམས་ཅད་མཁྱེན་པའི་རྒྱུ་རུ་འགྲོ་བའི་དགེ་ཚོགས་ལ་འཛིན་པ་ཡོད་ན་འདོད་པ་ཟེར་ནས་གསུངས་ཀྱི་ཡོད་རེད། དེ་འདྲ་ཡིན་དུས་ཞེ་ནས་འདོད་པ་ཀུན་དང་བྲལ་བ།

ཞེ་ནས་འདོད་པ་ཀུན་དང་བྲལ་བའི་མཐའ་ལ་མི་གནས་ན་ཟེར་བའི་སྐབས་སུ་འཁོར་བ་དང་མྱ་ངན་ལས་འདས་པའི་མཐའ་ལ་མི་གནས་ན་གསུངས་དགོས་ཀྱི་ཡོད་རེད། དེ་ཟེར་དུས་ག་རེ་ཟེར་གྱི་ཡོད་རེད། མཐའ་ལ་མི་གནས་ན་ཟེར་དུས་འཁོར་བའི་མཐའ་ལ་མི་གནས་པ་མྱ་ངན་ལས་འདས་པའི་མཐའ་ལ་མི་གནས་པ་གསུངས་ཀྱི་ཡོད་རེད་པ། འཁོར་བ་དང་མྱ་ངན་ལས་འདས་པའི་མཐའ་ལ་མི་གནས་པ་ཡིན་ན། ག་རེ་གོ་རྒྱུ་ཡོད་རེད། ཆོས་ཐམས་ཅད་མཉམ་པ་ཉིད་དུ་མ་རོ་གཅིག་པ་རྟོགས་པ་རེད། ཆོས་ཐམས་ཅད་མཉམ་པ་ཉིད་རྟོགས་པ་རེད། ཆོས་ཐམས་ཅད་རོ་གཅིག་པ་རྟོགས་ཡོང་དུས་མཐའ་ལ་མི་གནས་གསུངས་པ་རེད། འཁོར་བའི་མཐའ་ལ་མི་གནས་མྱ་ངན་ལས་འདས་པའི་མཐའ་ལ་མི་གནས་ན་ཆོས་ཐམས་ཅད་མཉམ་ཉིད་རོ་གཅིག་པ་རྟོགས་ཀྱི་རེད་གསུངས་པ་རེད། ཕྱག་རྒྱ་ཆེན་པོ་མཉམ་ཉིད་རོ་གཅིག་པ་རྟོགས་པ་དང༌། ཕྱག་རྒྱ་ཆེན་པོ་མཉམ་ཉིད་རྩེ་གཅིག་ཏུ་རྟོགས་ཡོང་དུས་སྡེ་སྣོད་ཆོས་རྣམས་མ་ལུས་མཐོང་བར་འགྱུར། ༈ ཞེ་འདོད་ཀུན་དང་བྲལ་ཟེར་བའི་སྐབས་སུ་ཞེ་འདོད་དེ་ཕྱག་རྒྱ་ཆེན་པོའི་སྙིང་པོའི་དོན་ཡིད་ལ་མི་བྱེད་པའི་སྟེང་དུ་སླེབས་ཡོང་དུས་ཞེ་འདོད་ཐམས་ཅད་རང་ཞི་རུ་འགྲོ་གི་རེད་གསུངས་པ་རེད། རང་ཞི་རུ་འགྲོ་བའམ་རང་བཞིན་ཡལ་འགྲོ་གི་རེད་ཟེར་བ་རེད། དཔེར་ན་ག་འདྲ་རེད་ཟེར་ན་དཔེ་བཞག་གི་འདུག ། 0000000000000255 རང་བྱུང་རང་ཞི་ཆུ་ཡི་པ་ཏྲ་འདྲ། ། 00000000གསུངས་པ་རེད། རང་གི་སེམས་ལ་རྣམ་པར་རྟོག་པ་ག་ཚོད་ཅིག་བྱུང་ནའང་གཉེན་པོ་ལ་བརྟེན་ནས་རྣམ་རྟོག་དེ་སྤངས་མི་དགོས་པ་དཔེར་ན་མཚོ་ཆེན་པོ་ལ་རླུང་གིས་བསྐྱོད་ཡོང་དུས་རླུང་གིས་སྐབས་སྐབས་མཚོའི་རི་མོ་འདྲ་མི་འདྲ་བཟོ་ཡི་འདུག །རླུང་གི་སྟོབས་ཀྱིས་རླུང་གི་འགྲོ་སྟངས་ཀྱི་ཁྱད་པར་ལ་བརྟེན་ནས་ཆུ་ནང་ལ་རི་མོ་འདྲ་མི་འདྲ་ཡོང་གི་རེད་དེ་ཡིན་ན་ཡང་སྔ་མ་སྔ་མའི་རི་མོ་དེ་ཡོང་གིན་ཡོང་གིན་ལ་ཕྱི་མ་ཕྱི་མའི་རི་མོ་ཡལ་འགྲོ་གི་རེད་མ་གཏོགས་རི་མོ་བསྡད་སྡོད་ཀྱི་མ་རེད།

པ་ཏྲ་ཟེར་ཡག་དེ་སཾསྐྲིཏའི་སྐད་རེད། རི་མོ་ཟེར་གྱི་ཡོད་རེད། ཆུ་ཡི་རི་མོ་འདྲ་པོ་རེད་གསུངས་པ་རེད། ཆུ་ཡི་པ་ཏྲ་འདྲ་ཟེར་ན་རང་བྱུང་རང་ཞི་རི་མོ་དེ་ག་བ་ནས་བྱུང་བ་རེད་ཆུའི་ནང་ནས་བྱུང་བ་རེད། ག་བར་བརླག་འགྲོ་གི་རེད། ཆུའི་ནང་ལ་རང་བརླག་འགྲོ་གི་རེད། དེ་རྦ་རླབས་དང་གཅིག་པ་རེད་པ། རྦ་རླབས་དེ་ག་ནས་བྱུང་བ་རེད། རྒྱ་མཚོའི་ཀློང་ནས་བྱུང་བ་རེད། ཐིམ་ཡང་རྒྱ་མཚོའི་ཀློང་དུ་ཕར་ཐིམ་འགྲོ་གི་རེད། རྦ་རླབས་དེ་ཡོད་པའི་སྐབས་སུ་ཡང་རྦ་རླབས་དེ་རྒྱ་མཚོ་དང་མ་བྲལ་བ་རེད། རྦ་རླབས་དེའང་རྒྱ་མཚོ་རང་རེད་མ་གཏོགས་རྒྱ་མཚོ་ལས་ཐ་དད་ཡོད་མ་རེད། ཡིན་ན་ཡང་རྒྱ་མཚོའི་རྩལ་དང་རྒྱ་མཚོའི་རོལ་པ་དེ་རྦ་རླབས་སླེབས་ཡོང་བ་རེད་པ། དེ་ལ་ང་ཚོ་འཇིག་སྐྲག་སྐྱེ་བ་རེད། རྦ་རླབས་དེ་རྒྱ་མཚོའི་རྩལ་རེད་མ་གཏོགས་རྒྱ་མཚོའི་རྦ་རླབས་དེ་མར་ཞི་འགྲོ་དུས་རྒྱ་མཚོ་སྔོ་ཐིང་ཐིང་དེ་རང་རེད། ཡིན་ན་ཡང་རྐྱེན་འདུ་བྱེད་ཀྱི་རྩོལ་བ་རླུང་ལ་བརྟེན་ནས་རླུང་ཤུགས་ཆེན་པོ་བརྒྱབ་ཡོང་དུས་རྦ་རླབས་སླེབས་ཡོང་གི་ཡོད་རེད། དེ་ནང་བཞིན་རྦ་རླབས་དང་འདྲ་བའི་ང་རང་ཚོའི་རྣམ་རྟོག་བཟང་པོ་དང་ངན་པའི་འདུ་ཤེས་རྣམ་པར་ཤེས་པ་ཚོགས་དྲུག་གི་བདག་ཉིད་དུ་གྱུར་པའི་ཀུན་རྟོག་ཐམས་ཅད་ལ་རྦ་རླབས་ཟེར་ནས་ལབ་ཀྱི་འདུག །ཀུན་རྟོག་གི་རྦ་རླབས་དེ་ག་ནས་བྱུང་བ་རེད། རྦ་རླབས་དེ་ཡང་ཡིད་ལ་མི་བྱེད་པའི་གནས་ལུགས་ལ་བརྟེན་ནས་ཡོང་བ་རེད་འདུག །ཕྱག་རྒྱ་ཆེན་པོའི་གནས་ལུགས་ལ་བརྟེན་ནས་ཡོང་གི་ཡོད་རེད་རྫོགས་པ་ཆེན་པོའི་གནས་ལུགས་ལ་བརྟེན་ནས་ཡོང་གི་ཡོད་རེད། གནས་ལུགས་ཆོས་ཀྱི་དབྱིངས་ཀྱི་རང་བཞིན་ལ་བརྟེན་ནས་ཡོང་གི་ཡོད་རེད། དེ་འདྲ་ཡིན་དུས་རྣམ་རྟོག་ག་ཚོད་ཅིག་བྱུང་བ་ཡིན་ནའང་རྣམ་རྟོག་གི་ངོ་བོ་ངོ་མ་ཤེས་ཤིང་རྣམ་རྟོག་ལ་འཛིན་པ་དམ་པོ་ཞུགས་ཡོང་དུས་གཅིག་ཡུལ་ལ་ཞེན་གཅིག་ཡུལ་ཅན་ལ་ཞེན།

དེ་ནས་རང་སྣང་ལ་ཡུལ་དུ་འཁྲུལ། རང་རིག་ལ་བདག་ཏུ་འཁྲུལ། དེ་ནས་གཉིས་འཛིན་འགོ་ཚུགས་སོང༌། དེ་ལ་རིགས་པས་བརྟག་ཤེས་ན་རིགས་པས་དཔྱད་ཤེས་ན་མཉམ་པ་ཉིད་ཆོས་སྐུའི་གྲོགས་སུ་འགྱུར་དགོས་ཀྱི་ཡོད་ན། རང་གི་ཡིད་ལ་བྱུང་བའི་རྣམ་རྟོག་ག་ཚོད་ཅིག་བྱུང་བ་ཐམས་ཅད་དེ་ཆོས་སྐུའི་གྲོགས་ཡིན་པ་ལ་རྟོགས་དགོས་པ་དང༌། སེམས་ལ་རྣམ་པར་རྟོག་པ་ཐམས་ཅད་དེ་རང་བྱུང་རང་ཞིར་རྟོགས་ཐུབ་དགོས་ཀྱི་རེད་གསུངས་འདུག །རང་བྱུང་རང་ཞི་ཆུ་ཡི་པ་ཏྲ་འདྲ། །རང་བྱུང་རང་ཞི་ཆུ་ཡི་པ་ཏྲ་འདྲ་པོ་རྟོགས་ཐུབ་ཡིན་ན། རྣལ་འབྱོར་པ་དེ་ལ་རྣམ་རྟོག་ཐམས་ཅད་དེ་ཆོས་ཉིད་ཀྱི་ཡོ་ལང་ཆགས་ཡོང་གི་ཡོད་རེད། ཆོས་ཉིད་ཀྱི་ཡོ་ལང་དང་ཆོས་ཉིད་ཀྱི་གྲོགས་ཆགས་ཡོང་གི་ཡོད་རེད། གོང་དུ་ཞུས་པ་ནང་བཞིན་ནགས་ལ་མེ་ཆེན་པོ་ཤོར་ཡོང་དུས་རླུང་ཆེན་པོ་དེ་མེའི་གྲོགས་སུ་འགྲོ་གི་ཡོད་རེད་པ། ཇི་ཙམ་ཇི་ཙམ་རླུང་ཤུགས་ཆེན་པོ་ཡོད་ནའང་དེ་ཙམ་དེ་ཙམ་མེ་ཤུགས་ཆེ་རུ་འགྲོ་ཡོང་དུས་ནགས་ཐམས་ཅད་བསྲེག་ཐུབ་ཀྱི་ཡོད་རེད། དེ་ནང་བཞིན་རྣལ་འབྱོར་པ་ལ་རང་བྱུང་རང་ཞི་ཆུ་ཡི་པ་ཏྲ་དང་འདྲ་བ་རྣམ་རྟོག་གི་བྱུང་ཚོར་ཐམས་ཅད་བྱུང་ཡང་ཆོས་ཉིད་ཀྱི་ཀློང་ལས་བྱུང་ཐིམ་ཡང་ཆོས་ཉིད་ཀྱི་ཀློང་ལ་ཕར་ཐིམ་ཐུབ་ཡག་གི་དེ་འདྲའི་ངེས་ཤེས་བརྟན་པོ་ཞིག་བྱུང་ཐུབ་ན། ཇི་ཙམ་ཇི་ཙམ་རྣལ་འབྱོར་པ་ལ་རྣམ་རྟོག་མང་ན་དེ་ཙམ་དེ་ཙམ་ཆོས་ཉིད་ཀྱི་གྲོགས་ཆགས་ཐུབ་ཀྱི་རེད། ཆོས་ཉིད་ཀྱི་ཡོ་ལང་ཆགས་པ་རེད། ཆོས་ཉིད་ཀྱི་འབབ་སྟེགས་ཆགས་པ་རེད། ཆོས་ཉིད་ཀྱི་བོགས་འདོན་ཆགས་ཡོང་བ་རེད། དེ་ལྟ་བུའི་རྣལ་འབྱོར་པ་ལ་རྣམ་རྟོག་ཡོད་དགོས་ཀྱི་ཡོད་རེད། རྣམ་རྟོག་སེམས་ཀྱི་ཆོ་འཕྲུལ་ཡིན། །རྣམ་རྟོག་སེམས་ཀྱི་ཆོ་འཕྲུལ་ཡིན་པར་ངོ་ཤེས་ཡོང་དུས་རྣམ་རྟོག་དེ་ཆོས་ཉིད་ཀྱི་གྲོགས་ཆགས་དགེ་སྦྱོར་གྱི་གྲོགས་ཆགས་འགྲོ་བ་རེད་འདུག །འོ་དེ་ལྟ་བུ་རེད་གསུངས་འདུག

།རྣམ་པར་རྟོག་པ་གང་འཁྲུལ་ནའང་དཔེར་ན་རྒྱ་མཚོ་ཆེན་པོ་རླུང་གིས་བསྐྱོད་ན་པ་ཏྲ་འབྱུང་གི་རེད་ལ་ཡིན་ནའང་པ་ཏྲ་འབྱུང་གིན་འབྱུང་གིན་ལ་ཡལ་འགྲོ་ཡག་གི་སྐབས་དང་མཚུངས་པ་བཞིན་དུ་སེམས་ཀྱི་རྣམ་པར་རྟོག་པ་ཡང་གཅིག་གི་རྟིང་ལ་གཅིག་འབྱུང་གི་ཡོད་རེད་དེ། ཕྱི་མ་སྐྱེ་གིན་སྐྱེ་གིན་ལ་སྔ་མ་སྔ་མ་འགག་འགྲོ་གི་འདུག་མ་གཏོགས་རྣམ་རྟོག་སྔ་མ་ཐམས་ཅད་ཧྲག་ཧྲག་བྱེད་ནས་བསྡད་ན་རྣམ་རྟོག་ཕྱི་མ་སྐྱེ་སའི་གོ་སྐབས་དེ་བཀག་གི་རེད་པ། འོན་ཀྱང་དེ་ཡོང་གི་མི་འདུག །རྣམ་རྟོག་ཕྱི་མ་ཕྱི་མ་སྐྱེ་གིན་སྐྱེ་གིན་རྣམ་རྟོག་སྔ་མ་སྔ་མ་འགག་འགྲོ་གི་ཡོད་རེད། རྩ་བ་རང་གི་སེམས་རེད་མ་གཏོགས་གཞན་གང་ཡང་ཡོད་མ་རེད། དེ་ཡི་ངང་ལས་མ་གཡོས བ་རེད། དེ་ཉིད་ཀྱི་ངང་ལ་མཉམ་པར་བཞག་དགོས་པ་རེད། དེ་ལ་བརྟེན་ནས།

 0000000000000255 མི་གནས་མི་དམིགས་དོན་ལས་མི་འདའ་ན། ། 00000000གསུངས་པ་རེད། དོན་ག་འདྲ་ཞིག་གི་སྟེང་ལ་བསྡད་དགོས་པ་རེད་ཟེར་ན། མི་གནས་པ་མི་དམིགས་པ་ཞིག་དགོས་ཀྱི་ཡོད་རེད། མི་གནས་ཟེར་ཡག་དེ་གང་རེད། ཡུལ་གང་དུའང་མི་གནས་པ་ཡུལ་ཅན་བློ་གང་གིས་ཀྱང་མི་དམིགས་པ་ཟེར་ནས་ལབ་དགོས་ཀྱི་ཡོད་རེད། ཡུལ་གང་དུའང་མི་གནས་པ་ཟེར་ན། ཡུལ་དེ་ག་བ་ཡོད་རེད་ཡུལ་དེ་ག་བ་ཡིན་ནའང་ཡོད་མ་རེད། གཟུགས་ག་བ་འདུག །གཟུགས་རྙེད་ཀྱི་མ་རེད། སྒྲ་ག་བ་འདུག །སྒྲ་གང་དུའང་གནས་ཡོད་མ་རེད། དྲི་ག་བ་འདུག །དྲི་གང་དུའང་གནས་ཡོད་མ་རེད། རོ་ག་བ་འདུག །རོ་གང་དུའང་གནས་ཡོད་མ་རེད། རེག་བྱ་ག་བ་འདུག །རེག་བྱ་གང་དུའང་གནས་ཡོད་མ་རེད། ཆོས་ག་བ་འདུག །ཆོས་གང་དུའང་གནས་ཡོད་མ་རེད། གཟུགས། སྒྲ། དྲི། རོ། རེག་བྱ། ཆོས་ཐམས་ཅད་གང་དུའང་མི་གནས་ལ། གལ་སྲིད་ཡོད་དུ་ཆུག་ཀྱང་བློ་ཡིས་མཐོང་དགོས་ཀྱི་ཡོད་རེད། བློ་གང་གིས་མཐོང་གི་རེད་ཟེར་ན། མཐོང་མཁན་གྱི་བློས་བརྟག་ཡོང་དུས་མཐོང་མཁན་གྱི་བློ་ཡང་མི་དམིགས་པ་རེད། འདས་པའི་རྣམ་པར་རྟོག་པ་ཐམས་ཅད་ནི་འགག་ཟིན་པ་རེད། མ་འོངས་པའི་རྣམ་པར་རྟོག་པ་ཐམས་ཅད་ནི་སྐྱེ་རྒྱུ་རེད། ད་ལྟ་བའི་ཤེས་པ་སྐད་ཅིག་མ་དེས་མཐོང་གི་རེད་ཟེར་ཡག་དེ་ཡང་བརྡ་ཙམ་དང་རྣམ་པར་རྟོག་པས་བཏགས་བཞག་པ་རེད་མ་གཏོགས་སྐད་ཅིག་མ་ཟེར་ཡག་དེ་ཡང་ཡོད་མ་རེད་པ། སྐད་ཅིག་མ་ག་བ་ཡོད་རེད། སྐད་ཅིག་མ་ཟེར་ནས་ལབ་བཞག་པ་རེད་མ་གཏོགས་དེ་ཡང་སྔ་ཕྱི་གཉིས་ལ་ཕྲ་བ་ཕྲ་བ་ལ་དཔྱད་པ་ཡིན་ན། འདས་པ་ལ་ཕྱོགས་པའི་སྐད་ཅིག་མ་དང་མ་འོངས་པ་ལ་ཕྱོགས་བའི་སྐད་ཅིག་མ་གཅིག་རེད། ད་ལྟ་བ་ཡང་སྐད་ཅིག་མ་མ་རེད། དེ་འདྲ་ཡིན་དུས་ཡུལ་གང་དུའང་མི་གནས་ཡུལ་ཅན་བློ་གང་གིས་ཀྱང་མི་དམིགས་པའི་དོན་ལས་མི་འདའ་ན། དེ་འདྲའི་དོན་ནམ་དེ་འདྲའི་གནས་ལུགས་ཀྱི་སྟེང་ལ་བཙན་ས་ཟིན་ནས་དེ་འདྲའི་གནས་ལུགས་ཀྱི་ངང་ནས་ཕར་འདའ་མ་ཐུབ་ན།

དམ་ཚིག་ཡིན་གསུངས་པ་རེད། འདི་ཚིག་དེ་ཡར་བཅད་དགོས་རེད། མི་གནས་མི་དམིགས་དོན་ལས་མི་འདའ་ན། །དམ་ཚིག །ཟེར་ནས་ལབ་པ་རེད། སྔགས་ཀྱི་སྐབས་སུ་དམ་ཚིག་ཡག་ཤོས་དེ་ཡིན་གསུངས་འདུག །སྤྱིར་བཏང་སྔགས་ཀྱི་སྐབས་སུ་ཀུན་རིག་གི་ཆོ་གའི་ནང་དུ། ཤ་ལ་སོགས་པ་བཟའ་མི་བྱ། །སེམས་ཅན་གནོད་པའི་སྦྱོར་བ་ནི། །ནམ་ཡང་བྱ་བ་མ་ཡིན་ནོ། །དཀོན་མཆོག་གསུམ་ནི་ཡོངས་མི་སྤངས། །དུས་ཀུན་དུ་ནི་བྱང་ཆུབ་སེམས། །སྙིང་པོ་སྔགས་དང་ཕྱག་རྒྱ་དང༌། ལྷ་དང་བླ་མའང་དེ་བཞིན་ནོ། སྡིག་ལ་སོགས་པ་གང་ཡིན་དང༌། །བླ་མའི་བཀའ་ལས་འདའ་མི་བྱ། །ཟེར་ནས་དམ་ཚིག་མང་པོ་ཞིག་བཤད་བསྡད་ཀྱི་འདུག །དེ་བཞིན་དུ་བདེ་མཆོག་འཁོར་ལོའི་རྒྱུད་སྡེ་ལ་སོགས་པ་དང༌། མ་ཧཱ་མ་ཡ་དང་གདན་བཞི་དང་དེ་ཚོའི་སྟེང་ལ་ལྷ་སོ་སོ་ལ་བརྟེན་ནས་ལས་བཞི་སྒྲུབ་སྟངས་དང་དེ་ལ་བརྟེན་ནས་དམ་ཚིག་སྒྲུབ་སྟངས་དེ་ཚོ་སོ་སོ་གསུངས་ཀྱི་ཡོད་རེད། ཡིན་ན་ཡང་སྙིང་པོ་དོན་གྱི་ཆོས་སྐོར་དེ་བཤད་ཡོང་དུས་མདོ་སྔགས་ཐམས་ཅད་མཚམས་སྦྱོར་གྱི་ལྟ་བ་ཡིན་པ་ཡིན་དུས་དེའི་སྟེང་ནས་དམ་ཚིག་གསུངས་སྟངས་དེ་ཟབ་པ་ཞིག་གསུངས་ཡོང་གི་འདུག །ཆུ་བརྒྱ་ཟམ་འོག་ཏུ་འདུས་པའི་དཔེ་ལྟར་ཆུ་ཀླུང་བརྒྱ་ཐམ་པ་ཡོད་ནའང་ཟམ་པ་གཅིག་གི་འོག་ནས་འགྲོ་དགོས་ཀྱི་རེད་པ། དེ་བཞིན་ལྷ་གཙོ་འཁོར་གྱི་གྲངས་མང་ཉུང་དང་འབྲེལ་བའི་བསྐྱེད་པ་ལྷ། སྐྱེད་བྱེད་སྔགས། སྒྲུབ་པ། སྒྲུབ་པ་ཆེན་པོ་ལ་སོགས་པ་མང་པོ་ཡོད་རེད། དེ་ཚོ་ལ་བརྟེན་ནས་ལྷ་སོ་སོ་ལ་དམ་ཚིག་མི་འདྲ་བ་མང་པོ་ཡོད་ནའང་ཆུ་བརྒྱ་ཟམ་འོག་ཏུ་འདུས་པ་བཞིན་ཟམ་པ་གཅིག་དེ་ག་རེ་རེད་ཟེར་ན། སྙིང་པོའི་དོན་ཡིད་ལ་མི་བྱེད་པའི་ཆོས་སྐོར་དེ་ཁོ་ན་ལ་བརྟེན་ནས་འགྲོ་དགོས་ཀྱི་ཡོད། དེ་ལ་བརྟེན་ནས་ཕྱག་རྒྱ་ཆེན་པོ་དེ་ལ་ཡང་མདོ་སྔགས་མཚམས་སྦྱོར་གྱི་ལྟ་བ་ཡིན་གསུངས་པ་འདི་རེད་པ། མདོའི་སྐབས་སུ་ཡིན་ན་རྒྱུད་བླ་མའི་གཞུང་དང་བསྟུན་ནས་གསུངས་ཀྱི་ཡོད་རེད།

བཅོམ་ལྡན་འདས་ཀྱིས་མདོ་སྡེ་གང་ལ་བརྟེན་ནས་གསུངས་ཀྱི་ཡོད་རེད་ཟེར་ན། ངེས་དོན་གྱི་མདོ་སྡེ་ཉི་ཤུ་རྩ་གཅིག་ཡོད་རེད། མྱ་ངན་ལས་འདས་པ་ཆེ་ཆུང་གཉིས། རྔ་བོ་ཆེའི་མདོ། སྤྲིན་ཆེན་པོའི་མདོ། མདོ་ཏིང་འཛིན་གྱི་རྒྱལ་པོ་ལ་སོགས་པ་དེ་ཐམས་ཅད་དོན་དམ་པའི་སྙིང་པོ་ཡིད་ལ་མི་བྱེད་པའི་ཆོས་སྐོར་གྱི་མདོ་སྡེ་ཤ་སྟག་ཡིན་པ་རེད། རྒྱུད་བླ་མ་འདྲ་པོ་ཆ་བཞག་པ་ཡིན་ནའང་སྤྱིར་མདོ་སྡེའི་ཁོངས་སུ་འགྲོ་ཡི་ཡོད་རེད། འདི་ཕྱག་རྒྱ་ཆེན་པོ་ཡིད་ལ་མི་བྱེད་པའི་ཆོས་སྐོར་དེའི་ཁུངས་གཏུག་ས་རེད། སྔགས་ཀྱི་སྐབས་སུ་ཡིན་ན་ནི། སྤྱིར་བླ་མེད་རྒྱུད་སྡེ་ཕལ་ཆེ་བ་དེ་ཡིད་ལ་མི་བྱེད་པའི་ཆོས་སྐོར་དེའི་ཁུངས་གཏུག་ས་གཅིག་པུ་ཡིན་པ་རེད། རྒྱལ་བ་མཻ་ཏྲི་པས། ཡིད་ལ་མི་བྱེད་པའི་ཆོས་སྐོར་ལ་དེ་ཁོ་ན་ཉིད་བཅུ་པ་ལྟ་བུ་མང་པོ་གསུངས་ཡོད་རེད། ཁྱད་པར་དུ་ཕ་མ་གཉིས་མེད་དུས་ཀྱི་འཁོར་ལོ་དེ་ཡིད་ལ་མི་བྱེད་པའི་ཆོས་སྐོར་ཁུངས་གཏུག་ས་སྔགས་བླ་མེད་ཀྱི་རྒྱུད་སྡེ་ནང་ལ་ཡག་ཤོས་དང་ཟབ་ཤོས་དེ་ཡིན་པ་རེད། དུས་འཁོར་སྐབས་ཡེ་ཤེས་ལེའུ་ལ་གཙོ་བོ་གཏུགས་ཡོད་པ་རེད་པ། འོ་ད་དེ་ཚོ་རེད། དེ་བཞིན་དུ་རྒྱུད་བརྟག་པ་གཉིས་པ་ནང་ལ་ཡིན་ན་ཡང་དེ་ག་རང་རེད། འཆད་པ་པོ་ང་ཆོས་ཀྱང་ང༌། །རང་གི་ཚོགས་ལྡན་ཉན་པ་ང༌། །འཇིག་རྟེན་སྟོན་པ་བསྒྲུབ་བྱ་ང༌། །འཇིག་རྟེན་འཇིག་རྟེན་འདས་པ་ང༌། །ལྷན་ཅིག་སྐྱེ་དགའི་རང་བཞིན་ང༌། །ཞེས་གསུངས་པ་དེ་ཚོ་ཐམས་ཅད་ཀྱང་གཙོ་བོ་དེ་སྙིང་པོ་ཡིད་ལ་མི་བྱེད་པའི་ཆོས་སྐོར་གྱི་ནང་ལ་འགྲོ་བསྡད་ཀྱི་ཡོད་པ་རེད། མི་གནས་མི་དམིགས་དོན་ལས་མི་འདའ་ན། །དམ་ཚིག་ཡིན་གསུངས་པ་རེད། ཡུལ་གང་དུའང་མི་གནས་ཡུལ་ཅན་བློ་གང་གིས་ཀྱང་མི་དམིགས་པ། དེ་ལ་བརྟེན་ནས་རྗེ་བཙུན་མི་ལ་རས་པས་ངའི་བླ་མ་རྗེ་བཙུན་མར་པ་ལྷོ་བྲག་གིས་སྣང་བ་ཡུལ་དུ་མ་གྲུབ། སྣང་བ་ཐམས་ཅད་སེམས་སུ་ཐག་བཅད།

སྣང་མཁན་གྱི་སེམས་མ་གྲུབ། སེམས་སྟོང་ཉིད་དུ་ཐག་བཅད། གསལ་བའི་སེམས་ཡང་བདེན་གྲུབ་མེད་པར་སེམས་སྟོང་པ་ལ་ངོ་སྤྲོད། སྟོང་པ་དེ་ཡང་སྟོང་པ་སྟོང་རྐྱང་མ་ཡིན་པར་སྟོང་པ་ལྷུན་གྲུབ་ཏུ་ངོ་སྤྲོད། ལྷུན་གྲུབ་ཀྱི་ཡོན་ཏན་ངོ་ཤེས་པས་རང་གྲོལ་བཞི་ཡི་སྟེང་ནས་གསུངས་འདུག །སྣང་བ་སེམས། སེམས་སྟོང་པ། སྟོང་པ་ལྷུན་གྲུབ། ལྷུན་གྲུབ་རང་གྲོལ་ཟེར་ནས་ངོ་སྤྲོད་བཞིའི་ཐོག་ནས་གསུངས་ཀྱི་ཡོད་རེད། དེ་ཚོ་ཚང་མ་དོན་དག་འདི་རང་རེད་འདུག །ཡུལ་གང་དུའང་མི་གནས་པ། ཡུལ་ཅན་གང་དུའང་མི་དམིགས་པ། མདོ་སྡེ་རྒྱན་གྱི་ནང་ལ་ཡང༌། སེམས་ལས་གཞན་མེད་པ་ནི་བློས་རིག་ནས། །དེ་ནས་སེམས་ཀྱང་མེད་པ་ཉིད་དུ་རྟོགས། །བློ་དང་ལྡན་པས་གཉིས་པོ་མེད་རིག་ནས། །དེ་མིན་ལྡན་པ་ཆོས་ཀྱི་དབྱིངས་ལ་གནས། །གསུངས་པ་དེ་ཚོ་ཚང་མའི་དོན་དག་དེ་རང་རེད། དེ་ཡིན་དུས་མི་གནས་པ་མི་དམིགས་པའི་དོན་ལས་མི་འདའ་ན། 0000000000000255 དམ་ཚིག་མི་འདའ་མུན་པའི་སྒྲོན་མེ་ཡིན། །༡༡། 00000000དམ་ཚིག་ཡིན་གསུངས་པ་རེད། ག་རེའི་དམ་ཚིག་ཡིན་ཟེར་ན། སྔགས་ཀྱི་དམ་ཚིག་ཡག་ཤོས་དེ་ཡིན་གསུངས་པ་རེད། དམ་ཚིག་ཟབ་ཤོས་དེ་རེད། དེ་འདྲའི་མི་གནས་མི་དམིགས་དོན་ལ་གནས་ཐུབ་ན། དམ་ཚིག་ཆེད་དུ་བསྲུང་མ་དགོས་པ་རེད། རྗེ་བཙུན་མི་ལ་རས་པས་ངེས་དོན་རྫོགས་པ་ལྔ་ལྡན་ནང་ལ་གསུངས་འདུག །རྟེན་ཀུན་ནས་གྲུབ་པའི་དཀོན་མཆོག་གསུམ། །དེ་མ་བཅོས་རིག་པའི་ངང་དུ་རྫོགས། །དེ་ལ་གསོལ་བ་འདེབས་ཀྱང་མ་དགོས་སོ། །ངག་བཟླས་བརྗོད་དང་བྲལ་བའི་རྣལ་འབྱོར་བདེ། དེ་ཚོ་ཚང་མ་གཅིག་པ་རེད་འདུག །རྟེན་ཀུན་ནས་གྲུབ་པའི་དཀོན་མཆོག་གསུམ། །སངས་རྒྱས་དཀོན་མཆོག་ཆོས་དཀོན་མཆོག་དགེ་འདུན་དཀོན་མཆོག་གསུམ་དེ་ཡེ་གདོད་མ་ནས་རང་ཆས་སུ་ཡོད་གསུངས་འདུག །དོན་དམ་པའི་དཀོན་མཆོག་གསུམ་པོ་དེ་རང་རྒྱུད་ལ་ཡོད་པ་དེ་མ་བཅོས་རིག་པའི་ངང་དུ་རྫོགས་གསུངས་འདུག །དེ་ཁོ་ན་ཉིད་ཡིད་ལ་མི་བྱེད་པའི་གནས་ལུགས་ཀྱི་ངང་དུ་རྫོགས་བསྡད་ཡོད་རེད་གསུངས་པ་རེད།

དོན་དམ་པའི་དཀོན་མཆོག་གསུམ་པོ་དེ་ཁག་ཁག་མེད་གསུངས་པ་རེད། དེ་ཡིན་དུས་དེ་ལ་གསོལ་བ་འདེབས་ཀྱང་མི་དགོས་སོ། སྤྱིར་བཏང་ང་ཚོས་དཀོན་མཆོག་གསུམ་ལ་གསོལ་བ་འདེབས་དགོས་ཀྱི་ཡོད་མ་རེད་ཟེར་ན་ཁ་ཤོབ་ཚ་པོ་ཆགས་འགྲོ་གི་རེད་པ། ཡིན་ན་ཡང་སྙིང་པོ་ཡིད་ལ་མི་བྱེད་པའི་ཆོས་སྐོར་དོན་དམ་པའི་གནས་ཚུལ་དབང་བཙན་པོར་བཤད་ཡོང་དུས་དེ་མ་བཅོས་པ་རིག་པའི་ངང་དུ་རྫོགས་པ་དེ་རྗེ་བཙུན་མི་ལས་གཟིགས་པ་རེད་མ་གཏོགས་མ་བཅོས་རིག་པའི་ངང་དུ་རྫོགས་ཡོད་རེད་གསོལ་བ་བཏབ་དགོས་ཀྱི་མ་རེད་ཟེར་ན་འདི་འགྲིག་གི་མ་རེད། ཡིན་ན་ཡང་དེ་ལ་ངེས་ཤེས་ཤིག་དགོས་ཀྱི་ཡོད་རེད། དེ་ལ་རྟོགས་པའི་གདེང་ཞིག་དགོས་ཀྱི་ཡོད་རེད། རྟོགས་པའི་གདེང་དང་ངེས་ཤེས་དྲི་མ་མེད་པ་ཞིག་ཡོད་སོང་ན་དེ་མ་བཅོས་རིག་པའི་ངང་དུ་རྫོགས་པ་དེ་ལ་དོན་དམ་པའི་སྤོབས་པ་ཞིག་སླེབས་ཐུབ་ཀྱི་ཡོད་རེད། དེ་ལ་གསོལ་བ་བཏབ་མ་དགོས་པ་རེད། །ངག་བཟླས་བརྗོད་དང་བྲལ་བའི་རྣལ་འབྱོར་བདེ། །ཁ་ཏོན་འདོན་མི་དགོས་པ་རེད། གསོལ་འདེབས་འདོན་མི་དགོས་པ་རེད། བླ་མ་རྒྱང་འབོད་སྐད་བརྒྱབ་ནས་འདོན་མི་དགོས་པ་ཡིན་པ་རེད། དོན་དམ་པར་གསོལ་བ་བཏབ་བཏབ་པ་ཡིན་པ་རེད་འདུག །སྔགས་ཀྱི་སྐབས་སུ་དམ་ཚིག་མང་པོ་བསྲུང་དགོས་ཡག་དེ་ཚོ་རེ་རེ་བཞིན་དུ་བསྲུང་དགོས་ན་དཀའ་ལས་ཁག་པོ་རེད་པ། ལྷ་ལ་ག་ཚོད་ག་ཚོད་ཡོད་རེད། དཔེར་ན་བྱ་རྒྱུད་གཅིག་པོ་ལ་ཡང་ལྷ་ག་ཚོད་ཡོད་རེད་དེ་ཐམས་ཅད་ཀྱི་དམ་ཚིག་བསྲུང་དགོས་ན་དཀའ་ལས་ཁག་པོ་རེད། ཆ་ཚང་བསྲུང་ཐུབ་ཀྱི་མ་རེད་པ། དེ་ཡིན་ཙང་སྙིང་པོ་ཡིད་ལ་མི་བྱེད་པའི་ཆོས་སྐོར་ཆོས་སྐུ་མཉམ་ཉིད་གྲོགས་སུ་འགྱུར་བའི་གནས་ལུགས་ཀྱི་ཆོས་ཐམས་ཅད་ཀྱི་སྒྲོན་མེ། གནས་ལུགས་ཐམས་ཅད་ཀྱི་བབ་སོ། ལམ་ཐམས་ཅད་ཀྱི་སྐྱེལ་ས། ཆོས་ཉིད་ཀྱི་ཟད་ས་གཅིག་མ་གཏོགས་མེད་པ་དེ་སྙིང་པོ་ཡིད་ལ་མི་བྱེད་པའི་ཆོས་འཁོར་དེ་ཁོ་ན་ཉིད་བཅུ་པ་ལས་གསུངས་པ་ནང་བཞིན་ཡོང་གི་ཡོད་རེད།

དེ་འདྲ་པོའི་སྟེང་ནས་དངོས་གནས་དྲང་གནས་ཀྱི་སྒོམ་པའི་དོན་དམ་རྣམ་པར་ངེས་པའི་སྟེང་ལ་གནས་ཐུབ་ན། དམ་ཚིག་ཟབ་ཤོས་ཡིན་གསུངས་འདུག །མི་འདའ་མུན་པའི་སྒྲོན་མེ་ཡིན། ༈ །དམ་ཚིག་དེ་ཡར་བཅད། ཡང་མི་འདའ་ཟེར་བའི་སྐབས་སུ་མར་བཅད་དགོས་པ་རེད། དེ་འདྲ་པོའི་དམ་ཚིག་གི་སྟེང་ལ་གནས་ཐུབ་ན་དམ་ཚིག་དེ་ཉམས་ཀྱི་མ་རེད་གསུངས་པ་རེད། མི་འདའ་ཟེར་ནས་འདུག །དམ་ཚིག་དེ་ལས་ཕར་འདའ་ཐུབ་ཀྱི་མ་རེད་གསུངས་པ་རེད། འདི་ལ་དམ་ཚིག་ཟེར་ནས་སྦྱར་དགོས་ཀྱི་རེད། ག་རེ་རེད་ཟེར་ན་སྤྱིར་བཏང་ང་ཚོས་ལྷ་བསྒྲུབ་ནས་དམ་ཚིག་བསྲུང་དགོས་ན་མཚམས་མཚམས་ལ་དམ་ཚིག་ཉམས་སྲིད་ཀྱི་རེད་པ། དཔེར་ན་ཉི་མ་རེ་རེ་ལ་ཁ་ཏོན་སྒོམ་བཟླས་དེ་ཚོ་ཆད་མེད་བྱེད་ཟེར་ན་ཡང་མཚམས་མཚམས་ལ་དཀའ་ལས་ཁག་པོ་རེད། བརྗེད་འགྲོ་གི་རེད་པ། དམ་ཚིག་ཆུང་ཆུང་ཞིག་ཉམས་ཚར་བ་རེད། དེ་འདྲ་པོ་ཡོང་གི་རེད། དམ་ཚིག་རྩ་ལྟུང་བཅུ་བཞི་ལ་སོགས་དེ་ཚོ་བཤད་ཡོང་དུས་དེ་ཚོ་ཉམས་ཡག་ལ་ཏོག་ཙམ་དཀའ་ལས་ཁག་པོ་ཡོད་རེད། དེ་ལྟ་བུ་སྙིང་པོ་ཡིད་ལ་མི་བྱེད་པའི་ཆོས་སྐོར་སྟེང་ནས་མི་གནས་མི་དམིགས་རང་བྱུང་རང་ཞི་ཆུ་ཡི་པ་ཏྲ་འདྲ་པོ་ཡིད་ལ་མི་བྱེད་པ་ཞེ་འདོད་ཀུན་དང་བྲལ་བའི་གནས་ལུགས་ཀྱི་སྟེང་ལ་སླེབས་ཐུབ་ན་དམ་ཚིག་ཉམས་ཡག་མེད་པ་རེད། བག་མེད་པའི་སྤྱོད་པ་ཡོང་ན་ཡང་གནོད་པ་སྐྱེལ་ཐུབ་ཀྱི་མ་རེད། སེམས་དེ་གཡེང་སོང་ནའང་གནོད་པ་སྐྱེལ་ཐུབ་ཀྱི་མ་རེད་པ། མཐའ་ཐམས་ཅད་དང་བྲལ་བའི་གནས་ལུགས་ཀྱི་སྟེང་ལ་སླེབས་ཚར་ཡོང་དུས་དམ་ཚིག་དེ་ལས་ཕར་ནམ་ཡང་འདའ་ཐུབ་ཀྱི་མ་རེད་གསུངས་པ་རེད། སྔགས་ནས་བཤད་པའི་འགལ་འདས་ཉམས་རལ་ཟེར་ནས་མང་པོ་ཞིག་བཤད་བསྡད་ཀྱི་ཡོད་པ་དེ་ཚོ་ཡོང་ཡག་ཉེན་ཁ་མེད་པ་རེད། དེ་མེད་ན་ཡིད་ལ་མི་བྱེད་པའི་ཆོས་སྐོར་དེའི་ཉམས་ལེན་མེད་དེའི་སྤོབས་པའི་གདེང་མེད་ན་ངས་དམ་ཚིག་བསྲུང་གི་ཡོད་བསམ་ནའང་དམ་ཚིག་བསྲུང་གི་ཡོད་བསམ་པ་དེས་དམ་ཚིག་ཉམས་འགྲོ་གི་ཡོད་པ་རེད།

དེ་ཡིན་དུས་དམ་ཚིག་བསྲུང་གི་ཡོད་ཟེར་ནའང་ཕན་གྱི་མི་འདུག །དོན་ལ་བསྲུང་མཚམས་འདས་པ་རྟོགས་ན་དམ་ཚིག་ཟབ་ཤོས་ཡིན་ཞིང་དེ་ལ་མུན་པའི་སྒྲོན་མེ་ཡིན་གསུང་པ་རེད། མུན་ནག་ནང་ལ་སྒྲོན་མེ་བཏེགས་པ་བཞིན་དེའི་སྐབས་སུ་སྒྲོན་མེ་ཟེར་བ་དེ་ཆོས་ཐམས་ཅད་ཀྱི་སྒྲོན་མེ་དེ་དོན་དམ་པ་ཁོང་དུ་ཆུད་པ་དེ་ལ་གསུངས་པ་རེད་འདུག །དོན་དམ་པའི་གནས་ཚུལ་དེ་ལ་སྒྲོན་མེ་ཟེར་ནས་གསུངས་ཀྱི་ཡོད་རེད། མུན་པ་ཟེར་མཁན་དེ་ག་རེ་ལ་བཤད་ཀྱི་ཡོད་རེད་ཟེར་ནས་འཛིན་པ་དང་བཅས་པ་དེ་ལ་མུན་པ་གསུངས་ཀྱི་ཡོད་རེད། གོང་དུ་བཤད་པ་ནང་བཞིན་ཞེ་འདོད་ཟེར་ནས་འདུག་པ་དེ་རེད། སྤྱིར་འཁོར་བའི་ཆོས་ལ་ཞེན་པ་བྱེ་བྲག་ཏུ་ཐར་པ་དང་ཐམས་ཅད་མཁྱེན་པའི་ལམ་ལ་འཛིན་པ་ཕྲ་མོ་ཡོད་པ་སྟེ་མདོར་ན་འཇིག་རྟེན་དང་འཇིག་རྟེན་ལས་འདས་པའི་ལམ་ཐམས་ཅད་ལ་ཞེ་འདོད་ཡོད་བསྡད་པ་དེ་ལ་མུན་པ་གསུངས་པ་རེད། དེའི་སྐབས་སུ་མུན་པ་ཟེར་ཡག་དེ་ཡང་མ་རིག་པ་ལ་གོ་རྒྱུ་ཡོད་མ་རེད། མ་རིག་པ་ཟེར་ཡག་དེ་མཐུན་མོང་གི་སྐད་ཆ་ཞིག་རེད་པ། འདིའི་སྐབས་སུ་མུན་པ་དེ་བྱེ་བྲག་པ་ཞིག་ལ་གོ་དགོས་ཀྱི་ཡོད་པ་ཡིན་དུས་བྱེ་བྲག་པ་དེ་ཐར་པ་དང་ཐམས་ཅད་མཁྱེན་པའི་གོ་འཕང་འཐོབ་ཡག་ལ་མཐར་ཐུག་གི་འབྲས་བུ་བླ་ན་མེད་པ་རང་གི་རྒྱུད་ལ་སྐྱེ་ཡག་དེ་ལ་འཛིན་ཞེན་དང་བཅས་པ་བདེ་བ་དང་གསལ་བ་དང་མི་རྟོག་པའི་ཉམས་ལ་སོགས་པའི་ཞེན་པ་ག་རེ་ཡོད་པ་ཡིན་ནའང་ལམ་གྱི་ཡོན་ཏན་ལ་སོགས་པ་ལ་ཞེན་པ་ག་རེ་ཡོད་ནའང་དེ་ལ་མུན་པ་གསུངས་པ་རེད། དེ་འདྲའི་མུན་པ་ཕར་བསལ་བར་བྱེད་པ་ལ་སྒྲོན་མེ་དགོས་ཀྱི་རེད་པ། དཔེར་ན་སྨག་མེད་པ་གཏང་ཡག་ལ་སྒྲོན་མེ་དེ་སྤར་དགོས་ཀྱི་ཡོད་པ་དེ་ནང་བཞིན་གྱིས་དེ་འདྲའི་མུན་པ་དེ་ཕར་བསལ་ཡག་ལ་སྒྲོན་མེ་ལྟ་བུ་དེ་དོན་དམ་པ་ཁོང་དུ་ཆུད་པ་ཡིད་ལ་མི་བྱེད་པའི་ཆོས་སྐོར་དེ་ཡིན་གསུངས་པ་རེད། དཔེར་ན་མུན་པ་ལ་སྒྲོན་མེ་བཏེགས་པ་བཞིན་དུ་ཞེ་འདོད་ཀུན་དང་བྲལ་བ་དེ་དོན་དམ་པའི་སྒྲོན་མེ་ཡིན་པ་དང༌།

ཞེན་པ་ཡོད་པ་དང་འཛིན་པ་ཡོད་པ་དེ་མུན་པ་ཡིན་གསུངས་པ་རེད་འདུག །ཡིད་ལ་བྱ་རྒྱུ་ཞིག་ཡོད་ཚར་ན་དེ་ཐམས་ཅད་མུན་པ་ཆགས་ཚར་བ་རེད། 00000255 ཞེ་འདོད་ཀུན་བྲལ་མཐའ་ལ་མི་གནས་ན། ། སྡེ་སྣོད་ཆོས་རྣམས་མ་ལུས་མཐོང་བར་འགྱུར། ༈ །༡༢། 00000000སྤྱིར་བཏང་ང་ཚོས་འཁོར་བ་ཟེར་ཡག་དེ་སྤང་བྱ་ལ་ཞེན་པ་ཞིག་ཡོད་རེད། མྱང་འདས་ཟེར་ཡག་དེ་ལ་བླང་བྱ་ལ་ཞེན་པ་ཞིག་ཡོད་རེད། དེ་ནས་ཡར་སྔགས་ཀྱི་སྐབས་སུ་ལྷ་ལ་ཞེན་པ་ཡོད་རེད། ལྷའི་དཀྱིལ་འཁོར་ལ་ཞེན་པ་ཡོད་རེད། ལྷའི་བཟླས་བརྗོད་ལ་ཞེན་པ་ཡོད་རེད། བཟླས་བརྗོད་གྲངས་མང་ཉུང་གི་ཞེན་པ་ཡོད་རེད། དེ་ག་ནང་བཞིན་བླ་མ་ལ་ཞེན་པ་ཡོད་རེད། བླ་མའི་གདམས་ངག་ལ་ཞེན་པ་ཡོད་རེད། བླ་མའི་བྱིན་རླབས་ལ་ཞེན་པ་ཡོད་རེད། དེ་འདྲའི་ལྷ་དང་བླ་མ་དང་དཀྱིལ་འཁོར་ལ་སོགས་པ་དང་གང་ལ་ཡང་ཞེན་པ་ཡོད་ན་དེ་མི་འགྲིག་པ་རེད། ཆགས་པ་དང་ཞེན་པ་ཟེར་མཁན་དེ་སྤང་དགོས་ཀྱི་ཡོད་རེད། བཟང་པོའི་ཆགས་པ་ཡང་སྤང་དགོས་ཀྱི་ཡོད་རེད། ངན་པའི་ཆགས་པ་ཡང་སྤང་དགོས་ཀྱི་ཡོད་རེད། རྗེ་བཙུན་མི་ལས། འཇུར་བུར་བཅིངས་པའི་རྣམ་རྟོག་དེ། །ལྷོད་ཀྱིས་གློད་ན་གྲོལ་བར་འགྱུར། །གསུངས་པ་ནང་བཞིན་འཇུར་བུར་བཅིངས་པའི་རྣམ་རྟོག་དེ་བཟང་ངན་གྱི་རྣམ་རྟོག་ཆ་ཚང་ལ་གསུངས་ཀྱི་ཡོད་རེད། ཞེ་འདོད་ཀུན་བྲལ་མཐའ་ལ་མི་གནས་ན། །ཟེར་ན་ཆགས་པ་དང་ཞེན་པའི་སེམས་ཀུན་དང་བྲལ་ཞིང་མཐའ་རྣམ་པ་གཉིས་ལ་མི་གནས་ན་ཞེས་མཐའ་རྣམ་པ་གཉིས་ག་རེ་རེད། ཡོད་པའི་མཐའ་དང་མེད་པའི་མཐའ། ཡང་ན་འཁོར་བའི་མཐའ་དང་མྱང་འདས་ཀྱི་མཐའ། མདོར་ན་མཐའ་གཉིས་ཡོད་ནས་བཟུང་སྟེ་གེགས་རེད། ཞེ་འདོད་ཀུན་དང་བྲལ་བའི་མཐའ་གཉིས་ལ་མི་གནས་ན། སྡེ་སྣོད་ཆོས་རྣམས་མ་ལུས་མཐོང་བར་འགྱུར། །གསུངས་པ་རེད། སྡེ་སྣོད་ལ་ཚེ་གཅིག་ལ་སྦྱང་པ་བྱེད་དགོས་ཡག་མེད་རེད་གསུངས་པ་རེད། རྗེ་བཙུན་མི་ལས་གསུངས་པ་ནང་བཞིན་གྱིས། སྣང་སྲིད་དཔེ་ཆ་བལྟས་བལྟས་ནས། །ཡིག་ནག་དཔེ་ཆ་བལྟ་མ་མྱོང༌། །གསུངས་འདུག

།སྣང་སྲིད་ཐམས་ཅད་དཔེ་ཆ་ལ་གཟིགས་པ་ཡིན་གསུངས་པ་རེད། རྡོ་གཅིག་ཡོད་ན་ཡང་གདམས་ངག་ལ་ཤར་འགྲོ་བ་རེད། བྱིའུ་གཅིག་འཕུར་ན་ཡང་ཉམས་ལེན་རེད་འགྲོ་བ་རེད། མེ་གཅིག་འབར་ན་ཡང་ཉམས་ལེན་དུ་རེད་འགྲོ་བ་རེད། ཆུ་གཅིག་འབབ་ཀྱི་ཡོད་ནའང་དེ་ཉམས་ལེན་དུ་འགྲོ་བ་རེད། དེ་ཡིན་དུས་སྣང་བ་བརྡ་ཡི་བླ་མ་ཟེར་ནས་བཤད་ཀྱི་འདུག །སྤྱིར་བཏང་སྣང་བ་བརྡ་ཡི་བླ་མ་དང་ཆོས་ཉིད་དོན་དམ་གྱི་བླ་མ་ཟེར་གཉིས་བཤད་ཀྱི་ཡོད་རེད། སྣང་བ་བརྡ་ཡི་བླ་མ་ཟེར་ཡག་དེ་ཚུར་མཐོང་གི་རི་རྭ་བ་ཁང་པ་ཁྱིམ་ཡུལ་གྱི་བཀོད་པ་ཤིང་ས་རྡོ་འཇའ་ཚོན་ནས་བཟུང་སྟེ་ཆ་ཚང་ཁོང་གི་བླ་མ་ཡིན་གསུངས་པ་རེད་པ། དེ་ཚོ་རེ་རེའི་སྟེང་ནས་གདམས་ངག་སྣ་རེ་རེ་དེ་རེ་རེའི་སྟེང་ནས་གདམས་ངག་གི་ཚུལ་རེ་རེ་བྱུང་སོང་གསུངས་པ་རེད། དེ་ཡིན་དུས་སྣང་བ་བརྡ་ཡི་བླ་མ་སྣང་སྲིད་ཐམས་ཅད་བླ་མའི་རྣམ་པ་ལ་ཤར་ཡོང་དུས་ཡིག་ནག་གི་དཔེ་ཆ་བལྟ་མ་མྱོང་གསུངས་འདུག །ཡིན་གཅིག་མིན་གཉིས་དཔེ་ཆ་བློ་ལ་འཛིན་ནས་སྦྱང་མ་མྱོང་བ་རེད། རྩ་བ་བློ་ལ་འཛིན་གཟུགས་པོ་གཡུག་དཀའ་ལས་བརྒྱབ་དེ་འདྲ་བྱེད་མ་མྱོང་བ་རེད། སྡེ་སྣོད་ལ་མི་ཚེ་ཧྲིལ་པོར་སྦྱང་ནའང་དོན་དམ་པའི་གནས་ཚུལ་དེ་ཕྱིན་ཅི་མ་ལོག་པར་རྟོགས་མ་ཐུབ་ན་གང་ཡང་ཕན་གྱི་མ་རེད། ཤི་བའི་སྐབས་སུ་ཐ་མལ་པ་རང་རེད་གང་ཡང་ཕན་གྱི་ཡོད་མ་རེད། མཁས་པ་ག་ཚོད་ཅིག་ཡིན་ཟེར་ནའང་ཕན་གྱི་ཡོད་མ་རེད། གྲུབ་ཐོབ་ག་ཚོད་ཅིག་ཡིན་ཟེར་ནའང་ཕན་གྱི་ཡོད་མ་རེད། ག་ཚོད་ཅིག་གི་སྒོམ་ཆེན་པ་ཡིན་ཟེར་ནའང་ཕན་གྱི་ཡོད་མ་རེད། གཙོ་བོ་ཆེ་ཤོས་དེ་ག་རེ་རེད་ཟེར་ན་སེམས་དོན་ལ་ཕན་པའི་མན་ངག་དེ་ཚུལ་བཞིན་དུ་རྒྱུད་ལ་སྦྱར་ཐུབ་དགོས་ཀྱི་འདུག །བློ་སྦྱོང་དོན་བདུན་མ་ལས་གསུངས་པ་ནང་བཞིན། དཔང་པོ་གཉིས་ཀྱིས་གཙོ་བོར་བཟུང༌། ཞེས་རང་གི་དཔང་པོ་དེ་གཙོ་བོར་བཟུང་དགོས་ཀྱི་འདུག །འདི་ག་རེ་རེད་ཟེར་ན་གཙོ་བོ་སེམས་དོན་གྱི་མན་ངག་གི་སྟེང་ནས་འགྲོ་དགོས་ཀྱི་ཡོད་རེད།

སེམས་དོན་གྱི་མན་ངག་དེ་ར་འཕྲོད་པ་ཞིག་དགོས་ཀྱི་ཡོད་རེད། དེ་བྱུང་ན། སྡེ་སྣོད་ཆོས་རྣམས་མ་ལུས་མཐོང་བར་འགྱུར། །གསུངས་པ་རེད། སྡེ་སྣོད་ཀྱི་ཆོས་ཐམས་ཅད་མི་ཚེ་ལ་སྦྱང་ནའང་ཕན་གྱི་ཡོད་མ་རེད། དགེ་བཤེས་ཤིག་གིས་མི་ལ་རས་པ་ལ། སྤྱིར་ཚད་མའི་མཚན་ཉིད། ཁྱད་པར་མངོན་སུམ་དང་རྗེས་དཔག་གི་མཚན་ཉིད། འགལ་རྟགས་དང་འབྲེལ་རྟགས། སྣང་ལ་མ་ངེས་པའི་རྟགས་ཀྱི་གྲུབ་མཐའ་རྣམས་ཞོག་ཟེར་ནས་ཞུས་པ་རེད། དེ་ཞུས་པའི་སྐབས་སུ་རྗེ་བཙུན་མི་ལ་རས་པས། བདག་གཞན་ཀུན་ལ་གནོད་པ་སྨན་ལོག་ནད་དུ་སོང་བ་དང༌། ཆོས་ལོག་སྡིག་ཏུ་སོང་བ་དེ་འདྲ་མི་ཤེས་ཏེ། སྣང་བ་ཐམས་ཅད་སེམས་སུ་ཐག་ཆོད། སེམས་འོད་གསལ་སྟོང་པ་ལ་ངོ་ལྐོག་མེད་པར་ཡིད་ཆེས་པས་རྗེས་སུ་དཔག་དགོས་ཀྱི་ཆོས་གཅིག་ཀྱང་མེད། འགལ་འབྲེལ་དང་སྣང་ལ་མ་ངེས་པའི་རྟགས་དགོས་ན་འགལ་འབྲེལ་གྱི་རྟགས་ཡང་དག་དེ་ངས་བཞག་དགོས་ཀྱི་མི་འདུག་ཁྱོད་རང་གིས་བཞག་བཞག་པ་རེད་འདུག །སྟོན་པའི་ཤེས་རྒྱུད་དམ་པའི་ཆོས་དང་འགལ་བས་འགལ་རྟགས་ཡང་དག་ཡིན། ཁྱོད་རང་གི་སྤྱོད་ལམ་གྱི་ལས་ཀ་གང་བྱས་པ་ཐམས་ཅད་ཆོས་དང་འགལ་བསྡད་ཀྱི་འདུག་པས་འགལ་རྟགས་ཡང་དག་རེད། ཁྱེད་རང་གིས་ཆོས་བྱེད་ཚད་ཐམས་ཅད་འགལ་རྟགས་དེ་ཀ་ཉོན་མོངས་པ་དང་འབྲེལ་འདུག་པས་འབྲེལ་རྟགས་ཡང་དག་ཡིན་ཞིང༌། ཁྱོད་ཀྱི་རྒྱུད་ཀྱི་ཉོན་མོངས་པ་དེ་ཆེ་རུ་ཆེ་རུ་སོང་སྤྱོད་པ་དེ་རྩུབ་ཏུ་རྩུབ་ཏུ་སོང་བ་དེ་ཆོས་པའི་གཟུགས་བརྙན་དུ་སྣང་ལ་འགལ་འབྲེལ་གཉིས་ཀའི་རྟགས་ཚང་བ་དེ་སྣང་ལ་མ་ངེས་པའི་རྟགས་ཡིན་ནོ་གསུངས་པ་རེད། དེ་འདྲ་པོ་རེད། སྡེ་སྣོད་ལ་མི་ཚེ་གཅིག་སྦྱང་ནའང་ཕན་གྱི་ཡོད་མ་རེད། རྐྱེན་གཅིག་ལ་ཐུག་ཡོང་དུས་ས་ལ་འགྲིལ་ཡོང་གི་ཡོད་རེད། ཉམས་ལེན་གྱི་གནད་ལ་བརྟེན་ནས་བླ་མ་དམ་པའི་མན་ངག་དང་འགྲོགས་ནས་གསོལ་བ་ཕུར་ཚུགས་སུ་བཏབ་ནས་རྗེ་བཙུན་མི་ལ་རས་པས་བླ་མ་མར་པ་ལ་ཇི་ལྟར་བསྟེན་པ་དང༌།

པཎ་ཆེན་ནཱ་རོ་པས་ཏཻ་ལོ་པ་ལ་ཇི་ལྟར་བསྟེན་པའི་ཚུལ་དེ་འདྲ་པོས་ཉམས་སུ་ལེན་གྱི་ཡིན་ན་གདམས་ངག་ལ་ཐེ་ཚོམ་ཡོད་མ་རེད། གདམས་ངག་ལ་ནོར་འགྲོ་ཡག་མེད་པ་རེད། དཔེ་ཆ་མཁས་པ་ཞིག་གིས་དཔེ་ཆ་བརྩམ་བཞག་པ་དེ་ལ་ཉམས་སུ་ལེན་པ་ཡིན་ན་ནོར་སྲིད་ཡག་ཡོད་པ་རེད། ལམ་ནོར་ཡག་ཉེན་ཁ་ཡོད་རེད། ཟབ་མོའི་གནད་ལ་མྱོང་བ་མཐར་ཐུག་པ་ཞིག་སྐྱེས་ཚར་མཁན་ཞིག་གིས་རང་གིས་གསོལ་བ་ཇི་ལྟར་བཏབ་པའི་ཚུལ་ལ་གསོལ་བ་ཕུར་ཚུགས་སུ་བཏབ་ནས་གདམས་ངག་བསྟེན་ཡོང་དུས་ནོར་བ་མེད་པ་རེད་འདུག །གདམས་ངག་ལ་ཐེ་ཚོམ་ཟ་མ་དགོས་པ་རེད། མན་ངག་གཞན་ལ་འགྲམ་ཆུ་མི་ལྡང་ངོ༌། །གསུངས་པ་དེ་མན་ངག་གཞན་དང་འགྲམ་ཆུ་ལྡང་དགོས་ཀྱི་མ་རེད་གསུངས་པ་རེད། ཤིང་ཏོག་ཀུ་ཤུ་མཐོང་ཡོང་དུས་འགྲམ་ཆུ་ལྡང་གི་རེད། དེ་འདྲ་པོ་བྱེད་ནས་མན་ངག་གཞན་ལ་འགྲམ་ཆུ་ལྡང་དགོས་ཀྱི་མ་རེད་གསུངས་པ་རེད། དཔལ་སྤྲུལ་རིན་པོ་ཆེའི་ཚིག་གསུམ་གནད་བརྡེག་ནང་ལ་གནས་འགྱུའི་བར་ལག་འགྱེལ། ཞེས་གསུངས་ཡོད། དེ་འདྲའི་སེམས་ཀྱི་གནས་ལུགས་མཐོང་ཚར་དུས་སེམས་གནས་པ་དང་འགྱུ་བ་གཉིས་ཀྱི་བར་ལག་དེ་འགྱེལ་འགྲོ་བ་ཡིན་གསུངས་པ་རེད། ད་ལྟ་ང་ཚོའི་གནས་འགྱུའི་བར་ལག་འགྱེལ་ཡོད་མ་རེད། གནས་འགྱུའི་བར་ལག་ཡོད་རེད། དང་པོ་སེམས་གནས་ཟེར་བའི་སྐབས་སུ་གནས་པ་དང༌། །གནས་པའི་མཚམས་ནས་འགྱུ་ཟེར་བའི་སྐབས་ཤིག །དེ་ནས་རིག་ཟེར་བའི་སྐབས་སུ་རིག་པའི་མཚམས་ཤིག་ཡོད་རེད་པ། མན་ངག་སྙིང་པོའི་ལུགས་ལ་ཉམས་ལེན་མཐར་ཐུག་པ་ཞིག་སླེབས་ཡོང་དུས་གནས་འགྱུ་རིག་གསུམ་ཐམས་ཅད་དེ་གཅིག་རེད། གནས་འགྱུ་རིག་གསུམ་ཐམས་ཅད་དེ་བྱུང་ཡང་ཆོས་ཉིད་ཀྱིས་ཀློང་ལས་བྱུང༌། འཕྲོ་ཡང་ཆོས་ཉིད་ཀྱིས་ཀློང་ནས་འཕྲོ། འགག་ཀྱང་ཆོས་ཉིད་ཀྱི་ཀློང་དུ་འགག་འགྲོ་དུས་གནས་འགྱུའི་བར་ལག་འགྱེལ་སོང་བ་རེད་པ། གནས་བཞིན་དུ་འཕྲོ་ཆོག་པ་འཕྲོ་བཞིན་དུ་གནས་པ། ཤར་བས་གནས་པ་ལ་མ་གནོད་གནས་པས་ཤར་བ་ལ་མ་གནོད་པ།

གནས་པ་དང་ཤར་བ་གང་བྱུང་ནའང་དེ་ཐམས་ཅད་དེ་ཆོས་ཉིད་ཀྱི་ཡོ་ལང་རེད། ཁ་ནས་བཤད་ན་རྫོགས་ཡག་ཡོད་མ་རེད། ཡིན་ན་ཡང་གནད་འགག་འདྲ་པོ་ཞིག་གི་སྟེང་ལ་སླེབས་ཡོང་དུས་ཐམས་ཅད་གཅིག་པ་རེད་བསྡད་ཀྱི་ཡོད་ས་རེད་པ། འོ་དེ་འདྲ་ཡིན་དུས་སྡེ་སྣོད་ཆོས་རྣམས་མ་ལུས་མཐོང་བར་འགྱུར། །གསུངས་པ་འདི་རེད། དེ་མ་གཏོགས་མགོ་ཡི་སྐྲ་དཀར་པོ་རེད་ཚར་སོང་ནའང་ད་དུང་སྒྲ་ཆོས་ཅན། མི་རྟག་པ་ཡིན་སྟེ། བྱས་པ་ཡིན་པའི་ཕྱིར་ཟེར་བསྡད་པས་ཕན་གྱི་མེད་པ་རེད་འདུག །རྣམ་མཁྱེན་འཐོབ་པར་ཟབ་མོའི་གནད་ལ་མྱོང་བ་ཐོན་དགོས་ཀྱི་ཡོད་པ་རེད་འདུག །ཁ་རག་སྒོམ་ཆུང་གི་མགུར་ནང་དུ། ཐ་སྙད་ཚིག་ལ་མི་ཟད་ཐུག་པ་མེད། །དེ་བས་རྒྱལ་བའི་དགོངས་པ་ལོན་མཛོད་ལ། །གོང་མའི་གདན་ས་དབེན་གནས་དམ་པ་རུ། །བསེ་རུ་བཞིན་དུ་གཅིག་པུར་མི་གནས་སམ། །གསུངས་འདུག །ཐ་སྙད་ཚིག་ལ་མི་ཟད་ཐུག་པ་མེད། །རྫོགས་ཡག་མེད་རེད། སྡེ་སྣོད་ལ་མི་ཚེ་སྦྱང་བསྡད་པ་ཡིན་ན་ཡང་ད་དུང་མང་དུ་མང་དུ་འགྲོ་ནས་བཅོམ་ལྡན་འདས་ལ་ཡང་འཁོར་གསུམ་བསྐོར་ཡག་མང་པོ་དྲན་བསྡད་ཀྱི་རེད། དེ་འདྲ་ཡོང་བསྡད་ཀྱི་ཡོད་རེད། དེ་བས་རྒྱལ་བའི་དགོངས་པ་ལོན་མཛོད་ལ། །བླ་མ་དམ་པའི་མན་ངག་དང་འབྲེལ་ནས་བླ་མ་དམ་པའི་མན་ངག་རང་གི་སྙིང་ཁུང་རུས་པའི་གཏིང་དུ་བཅུག་ནས་སྟན་ཐོག་གཅིག་ལ་སྤང་ལ་བེ་ཕུར་བརྡབ་པ་ནང་བཞིན་བྱེད་ནས་གསོལ་བ་ཕུར་ཚུགས་སུ་བཏབ་སྟེ་སྒོམ་བརྒྱབ་ཀྱི་ཡིན་ན་རྒྱལ་བའི་དགོངས་པ་ལོན་ཐུབ་ཀྱི་རེད་གསུངས་འདུག །གོང་མའི་གདན་ས་དབེན་གནས་དམ་པ་རུ། །བསེ་རུ་བཞིན་དུ་གཅིག་པུར་མི་གནས་སམ། །གསུངས་པ་དེ་འདི་རེད། དེ་འདྲ་ཡིན་དུས་སྡེ་སྣོད་ཆོས་རྣམས་མ་ལུས་མཐོང་བར་འགྱུར། །གསུངས་ཡག་དེ་དཔེ་ཆ་པོ་ཏི་བྲེ་ཆེན་ཙམ་ཞིག་རྒྱབ་ལ་འཁྱེར་ནས་འགྲོ་བསྡད་པ་ཡིན་ན་ཡང་ཕན་གྱི་མ་རེད་གསུངས་པ་རེད་འདུག །ཞེ་འདོད་ཐམས་ཅད་བྲལ་མ་ཐུབ་ན་མཐའ་གཉིས་ལ་མི་གནས་པའི་ཉམས་ལེན་གྱི་སྟེང་ལ་སླེབས་མ་ཐུབ་ན།

མི་ཚེ་ཧྲིལ་པོར་སྡེ་སྣོད་སྦྱང་བསྡད་པ་ཡིན་ནའང་སྡེ་སྣོད་ཆོས་རྣམས་མ་ལུས་མཐོང་ཐུབ་ཀྱི་མ་རེད་གསུངས་པ་རེད། 

 0000000000000255 དོན་འདིར་གཞོལ་ན་འཁོར་བའི་བཙོན་ལས་ཐར། ། དོན་འདིར་མཉམ་བཞག་སྡིག་སྒྲིབ་ཐམས་ཅད་བསྲེག ། བསྟན་པའི་སྒྲོན་མེ་ཞེས་སུ་བཤད་པ་ཡིན། ། 00000255 00000000དེ་འདྲའི་རང་བྱུང་རང་ཞི་ཆུ་ཡི་པ་ཏྲ་འདྲ་པོའི་མི་གནས་མི་དམིགས་པའི་དོན་ཡིད་ལ་བྱེད་པ་དང་བྲལ་བ་ཞེ་འདོད་ཐམས་ཅད་དང་བྲལ་བའི་མུན་པའི་སྒྲོན་མེ་ཡིན་པ་མུན་པའི་སྒྲོན་མེ་ཡིད་ལ་མི་བྱེད་པའི་གནས་ལུགས་དེའི་སྟེང་ལ་གཞོལ་ན་གསུངས་པ་རེད། གཞོལ་ན་ཟེར་ཡག་དེ་དེའི་སྟེང་ལ་སླེབས་ཐུབ་ན་གསུངས་པ་རེད། དེའི་སྟེང་ལ་ཉམས་ལེན་མཐར་ཕྱིན་ན་གསུངས་པ་རེད་མ་གཏོགས་དེའི་སྟེང་ལ་བསྡད་སྡོད་ན་ཟེར་བའི་སྐད་ཆ་མ་རེད། ཉམས་སུ་ལེན་ན་ཟེར་བའི་སྐད་ཆ་མ་རེད། དེའི་སྟེང་དུ་ཚད་འཁྱོལ་ནའམ་ཚད་འཁྱོལ་བའམ་དེའི་སྟེང་དུ་སླེབས་ཐུབ་ན་དང་དེའི་སྟེང་དུ་ཉམས་སུ་མྱོང་ཐུབ་ན་འཁོར་བའི་བཙོན་ལས་ཐར་གསུངས་པ་རེད་འདུག །དེ་ལྟ་བུའི་སེམས་ཀྱི་གནས་ལུགས་ཕྱག་རྒྱ་ཆེན་པོའི་དོན་དེ་ཉིད་ལ་མོས་པ་ཙམ་མ་ཡིན་པ་མོས་པའི་སྟེང་ནས་དེའི་སྟེང་དུ་ཉམས་ལེན་ཚད་འཁྱོལ་བ་ཞིག་བྱེད་ཐུབ་པ་ཡིན་ན་འཁོར་བའི་སྡུག་བསྔལ་གྱི་རྒྱ་མཚོའི་བཙོན་ཁང་ཆེན་པོ་ལས་ཐར་གྱི་རེད་གསུངས་པ་རེད། དོན་འདིར་མཉམ་བཞག་སྡིག་སྒྲིབ་ཐམས་ཅད་བསྲེག །དོན་འདིར་མཉམ་བཞག་ཟེར་ན་དོན་འདིའི་སྟེང་དུ་མཉམ་པར་བཞག་ནའམ་ཉམས་སུ་མྱོང་ན་གསུངས་པ་རེད། མཉམ་པར་བཞག་པའམ་ཉམས་སུ་མྱོང་ན་དེ་ཁོ་ན་ཉིད་ཀྱི་བློས་མཐོང་བའམ་ཡང་ན་ཉམས་སུ་མྱོང་ན། ཡང་ན་བརྟན་པ་ཐོབ་ན་ཟེར་ནའང་འགྲིག་གི་རེད། བརྟན་པ་ཐོབ་ཟེར་བའི་ཚིག་དེ་ཡག་པོ་ཡོད་རེད། བརྟན་པ་ཐོབ་དེ་འདྲ་བྱུང་བ་ཡིན་ན་སྡིག་སྒྲིབ་ཐམས་ཅད་བསྲེག་གི་རེད་གསུངས་པ་རེད། ཡིན་གཅིག་མིན་གཉིས་བཛྲ་ས་ཏྭ་དུང་ཕྱུར་གསག་དགོས་ཡག་འདྲ་པོ་དང་སྡིག་སྒྲིབ་དག་ཡག་ལ་འཕྲལ་སེལ་གྱི་ཐབས་འདྲ་མི་འདྲ་བྱེད་ཡག་ཡོད་རེད་པ་དེ་ཚོ་མ་དགོས་པ་རེད་འདུག

།དོན་དེའི་སྟེང་ལ་མཉམ་པར་བཞག་སོང་ན་ནད་བརྒྱ་སྨན་གཅིག་ཟེར་ཡག་དེ་རེད། ཕྱག་རྒྱ་ཆེན་པོ་ལ་མཚམས་མཚམས་དཀར་པོ་གཅིག་ཐུབ་ཟེར་གྱི་ཡོད་རེད། དཀར་པོ་ཆིག་ཐུབ་ལ་ས་སྐྱ་པས་དགག་པ་བརྒྱབ་ཀྱི་ཡོད་རེད། ཁྱེད་རང་ཚོའི་དཀར་པོ་ཆིག་ཐུབ་ཟེར་ཡག་དེ་སྐད་ཆ་ཆོ་མི་འདུག །མགོ་ལ་སྐྱབས་འགྲོ་ཡོད་དམ་མེད། མཇུག་ལ་བསྔོ་བ་ཡོད་དམ་མེད། ཡོད་ན་དཀར་པོ་ཆིག་ཐུབ་རེད་མི་འདུག །དཀར་པོ་ཉིས་ཐུབ་རེད་འདུག་ཅེས་དགག་པ་བརྒྱབ་མཁན་བྱུང་ཡོད་རེད། ཡིན་ན་ཡང་དེའི་དོན་དག་དེ་ཁག་ཁག་རེད་པ། དེ་ལ་ལན་ཕར་བརྒྱབ་ཡོད་རེད། དཀར་པོ་གཅིག་ཐུབ་ཟེར་ཡག་དེ་ཕྱག་རྒྱ་ཆེན་པོའི་མན་ངག་རང་གི་སྟེང་ནས་ཡིད་ལ་མི་བྱེད་པའི་ཆོས་ཉིད་གནས་ལུགས་ཀྱི་སྟེང་ལ་སླེབས་ཚར་བའི་སྐད་ཆ་རེད་མ་གཏོགས། གཞི་ནས་སྐྱབས་འགྲོ་འདོན་བསོད་ནམས་ཀྱི་ཚོགས་བསགས་དམིགས་པ་མེད་པ་ཀློག་བསྡད་པ་དེ་དཀར་པོ་ཆིག་ཐུབ་ལ་སླེབས་ཀྱང་ཐུབ་ཡོད་མ་རེད། དེ་དཀར་པོ་གཅིག་ཐུབ་བློ་ལ་མ་ཤོང་བའི་སྐད་ཆ་རེད་བདེན་ཡང་བདེན་འདུག །དེ་ཡིན་དུས་དཀར་པོ་ཆིག་ཐུབ་ཟེར་ཡག་དེ་སྨན་དཀར་པོ་ཆིག་ཐུབ་ཟེར་ཡག་གི་ནད་བརྒྱ་སྨན་གཅིག་ཟེར་ཡག་དེ་ཡིན་པ་རེད། སྡིག་སྒྲིབ་མ་ལུས་པ་སྲེག་པར་བྱེད་པ་ལ་རེ་རེ་བཞིན་དུ་ལ་ལྷ་རེ་རེ་བསྟེན། གཉེན་པོ་རེ་རེ་བསྟེན་ནས་སྡིག་སྒྲིབ་རེ་རེ་དག་དགོས་ཀྱི་ཡོད་ན་ཡུན་རིང་འགོར་འགྲོ་གི་རེད་པ། དེ་མ་དགོས་པ་གནས་ལུགས་དེའི་སྟེང་ལ་སླེབས་ཉམས་སུ་མྱོང་བརྟན་པ་ཐོབ་སོང་ན་སྡིག་སྒྲིབ་ཐམས་ཅད་སྐད་ཅིག་གཅིག་ལ་བསྲེག་བཞག་གི་རེད། དུས་མཐའི་མེས་རི་རབ་ཐམས་ཅད་སྐད་ཅིག་གཅིག་ལ་བསྲེག་འགྲོ་གི་རེད་པ། དེ་ནང་བཞིན་གྱིས་སྡིག་སྒྲིབ་ཐམས་ཅད་བསྲེག་འགྲོ་བ་ཡིན་པ་རེད། བསྟན་པའི་སྒྲོན་མེ་ཞེས་སུ་བཤད་པ་ཡིན། དེས་ན་སངས་རྒྱས་ཀྱི་བསྟན་པའི་སྒྲོན་མེ། འདི་སྐབས་སུ་བསྟན་པ་ཟེར་ན་སྤྱིར་བཏང་སངས་རྒྱས་ཀྱི་བསྟན་པ་ལ་གོ་རྒྱུ་མ་ཡིན་པ།

སངས་རྒྱས་ཀྱི་བསྟན་པའི་སྙིང་པོ་སྟེ་སྙིང་པོ་ཡིད་ལ་མི་བྱེད་པའི་ཆོས་སྐོར་ཡིན་པ་དེ་ཁོ་ན་ཉིད་བཅུ་པའི་ནང་ལ་གསུངས་ཡོད། དེ་ཡིན་དུས་སྙིང་པོ་ཡིད་ལ་མི་བྱེད་པའི་ཆོས་སྐོར་དེ་སངས་རྒྱས་ཀྱི་བསྟན་པའི་སྙིང་པོ་རེད། སངས་རྒྱས་ཀྱི་བསྟན་པའི་སྙིང་པོའི་སྒྲོན་མེ་ཡིན་གསུངས་པ་རེད། སྤྱིར་སངས་རྒྱས་ཀྱི་བསྟན་པའི་སྒྲོན་མེ་ལ་མང་པོ་ཡོད་རེད་པ། མི་རྟག་པ་ཡང་དག་པ་ཞིག་བསྒོམ་པ་ཡིན་ན་ཡང་སངས་རྒྱས་བསྟན་པའི་སྒྲོན་མེ་རེད། སྐྱབས་འགྲོ་རྣམ་དག་ཅིག་ཉམས་ལེན་བྱེད་ནའང་སངས་རྒྱས་བསྟན་པའི་སྒྲོན་མེ་རེད། ཀུན་རྫོབ་བྱང་ཆུབ་ཀྱི་སེམས་ཀྱི་ཉམས་ལེན་བྱེད་ནའང་སངས་རྒྱས་བསྟན་པའི་སྒྲོན་མེ་རེད་དེ་འདི་སྐབས་སུ་བསྟན་པའི་སྒྲོན་མེ་ཟེར་བ་དེ་ཞེ་འདོད་ཐམས་ཅད་དང་བྲལ་བ། མཐའ་ཐམས་ཅད་ལས་འདས་པ། ཡིད་ལ་མི་བྱེད་པ། ཡུལ་གང་དུའང་མི་གནས་པ། ཡུལ་ཅན་བློ་གང་གིས་ཀྱང་མི་དམིགས་པར་མཉམ་པར་བཞག་པའི་རྣལ་འབྱོར་པ་དེ་ལ་སངས་རྒྱས་ཀྱི་བསྟན་པའི་སྒྲོན་མེ་ཡིན་གསུངས་པ་རེད།00000000 16711680 དེ་ལྟར་མ་རྟོགས་པའི་འགྲོ་བ་རྣམས་ལ་སྙིང་རྗེས་གདམས་པ་ནི། 00000000 00000000 00000255 དོན་འདིར་མི་མོས་སྐྱེ་བོ་བླུན་པོ་རྣམས། ། 00000000དེ་འདྲ་པོའི་ཕྱག་རྒྱ་ཆེན་པོའི་དོན་སྙིང་པོ་ཡིད་ལ་མི་བྱེད་པའི་ཆོས་སྐོར་དེ་ལ་ཡང་ཞེ་དྲག་དད་པ་མེད་མཁན་ཡང་ཡོད་རེད། འདི་གཙོ་བོ་མི་དམིགས་པ་ཟེར་ཡག་དེ་སེམས་ཅན་སྤྱི་ཡོངས་ལ་གསུངས་ཀྱི་ཡོད་མ་རེད། གྲུབ་མཐའ་ལ་ཞེན་པ་ཡོད་མཁན་འགའ་ཤས་ཤིག་ལ་གསུངས་ཀྱི་ཡོད་རེད། གྲུབ་མཐའ་ལ་ཞེན་འཛིན་ཡོད་མཁན་ནམ་རང་རང་སོ་སོའི་ལྟ་གྲུབ་ལ་ཞེན་པ་ཡོད་མཁན། དེ་འདྲའི་རྟོག་གེ་བ་འགའ་ཤས་ཤིག་ཡོད་པ་རེད། མགོ་མཁྲེག་པོ་དང་ཀླད་པ་མཁྲེག་པོ་དེ་འདྲ་འགའ་ཤས་སམ་བློ་གྲོས་ཀྱི་མིག་མེད་པའི་བླུན་པོ་རྣམས་ནི། 0000000000000255 འཁོར་བའི་ཆུ་བོས་རྟག་ཏུ་འཁྱེར་བར་ཟད། །

00000000སྲིད་པ་ཁམས་གསུམ་འཁོར་བའི་རྒྱ་མཚོ་ཆེན་པོ་ལས་རྟག་ཏུ་མི་ཐར་ཞིང༌། ངན་སོང་གི་གནས་ནས་སྡུག་བསྔལ་བསམ་གྱིས་མི་ཁྱབ་པ་མྱོང་བར་འགྱུར་ཏེ། འཇམ་མགོན་བློ་གྲོས་མཐའ་ཡས་ཀྱི་ཤེས་བྱ་མཛོད་ཀྱི་ནང་ལ། བོད་སྟོན་ཕལ་ཆེས་ལུགས་འདི་སེམས་ཙམ་ཞེས། ཐོགས་མེད་སྐུ་མཆེད་མཆེད་བཅས་དམན་པར་འཛིན། །ཐུབ་བསྟན་ནམ་མཁའི་རྒྱན་གྱུར་ཉི་ཟླ་ནི། །ཤིང་རྟ་གཉིས་ཀྱི་གཞུང་ལུགས་ཁོ་ན་སྟེ། །གཞུང་ཕྲན་རྒྱུ་སྐར་བྲག་ཆའི་རྗེས་ཟློས་ཀྱི། །ཕྱོགས་ཞེན་སྤངས་ནས་མཚུངས་པར་འཇུག་པར་རིགས། །ཞེས་གསུངས་འདུག །བོད་སྟོན་ཕལ་ཆེར་ལུགས་འདི་སེམས་ཙམ་ཞེས་ཟེར་ན་བོད་པའི་སྟོན་པ་འགའ་ཤས་ཤིག་སྟེ་གོ་རམ་པས་དབུ་མ་གཞན་སྟོང་གི་ཉམས་ལེན་དེ་ཚོ་སེམས་ཙམ་པའི་ལྟ་བ་རེད་མ་གཏོགས་སེམས་ཙམ་པའི་ལྟ་བ་ལས་སོར་གང་འཕགས་ཡོད་མ་རེད་ཟེར་ནས་འཕགས་བོད་གཉིས་ལ་མནའ་བསྐྱལ་ནས་དམ་བཅའ་བཞག་ནས་འགྲོ་ཐུབ་ས་རེད་ཟེར་ནས་ལབ་པ་རེད། ཐོགས་མེད་སྐུ་མཆེད་མཆེད་བཅས་དམན་པར་འཛིན། ཐོགས་མེད་དང་ཀླུ་གྲུབ་ཁོང་རྣམ་པ་གཉིས་ཀྱི་བར་ལ་ཁྱད་པར་ཆེན་པོ་ཞིག་བལྟ་གི་འདུག །ཐུབ་བསྟན་ནམ་མཁའི་རྒྱན་གྱུར་ཉི་ཟླ་ནི། །ཤིང་རྟ་གཉིས་ཀྱི་གཞུང་ལུགས་ཁོ་ན་སྟེ། །ཡིན་ན་ཡང་ཐུབ་བསྟན་ནམ་མཁའི་རྒྱན་ཤིང་རྟ་རྣམ་པ་གཉིས་ཀྱི་གཞུང་ལུགས་མ་གཏོགས་འགྲོ་ས་མེད་པ་རེད། ཡང་ན་ཟབ་མོ་གཙོ་བོར་བསྟན་པ་འཕགས་པ་ཀླུ་གྲུབ་ཀྱི་ལྟ་བ་སྔོན་དུ་འགྲོ་དགོས་ཀྱི་རེད། ཡང་མིན་ན་རྒྱ་ཆེན་སྤྱོད་རྒྱུད་ཀྱི་ཐོག་ནས་འགྲོ་ན་རྒྱལ་བ་ཐོགས་མེད་ཀྱི་གཞུང་ནས་འགྲོ་དགོས་ཀྱི་ཡོད་རེད། དེ་གཉིས་ཐུབ་བསྟན་ནམ་མཁའི་རྒྱན་གྱུར་ཉི་ཟླ་གཉིས་རེད། གཞུང་ཕྲན་རྒྱུ་སྐར་བྲག་ཆའི་རྗེས་ཟློས་ཀྱི། །ཕྱོགས་ཞེན་སྤངས་ནས་མཚུངས་པར་འཇུག་པར་རིགས། །དེ་མ་གཏོགས་པའི་གཞན་གཞུང་ཕྲན་ཚེགས་རྣམ་ནི་རྒྱུ་སྐར་དང་བྲག་ཆ་ནང་བཞིན་དེ་ལ་ཧ་ལས་རྒྱུ་གང་ཡང་མི་འདུག་གསུངས་པ་རེད།

འོ་དེ་ཡིན་དུས་མི་མོས་པ་ཟེར་མཁན་དེ་འདིའི་སྟེང་ནས་ཡོང་གི་འདུག །ག་རེ་བྱེད་ནས་མི་མོས་པ་རེད་ཟེར་ན། མི་མོས་པ་དེ་རང་རང་སོ་སོའི་དེ་ལྟ་བུའི་སྙིང་པོ་ཡིད་ལ་མི་བྱེད་པའི་ཉམས་ལེན་དེ་བློ་ལ་ཤོང་གི་ཡོད་མ་རེད། བསོད་ནམས་ཀྱི་ཚོགས་ཞན་པ། ཤེས་རབ་ཀྱི་རྩལ་ཞན་པ། བརྩོན་འགྲུས་ཀྱི་རྒྱུ་ཚོགས་ཞན་ཡོང་དུས་ཆ་རྐྱེན་མང་པོ་ཞིག་མ་ཚང་མཐུན་རྐྱེན་ཤིན་ཏུ་ཉུང་འགལ་རྐྱེན་མི་མཐུན་པའི་རྐྱེན་མང་ཡོང་དུས་དོན་དེ་ལ་མོས་ཐུབ་ཀྱི་ཡོད་མ་རེད། འཇུག་པ་སེམས་བསྐྱེད་དྲུག་པའི་ནང་ལ། སོ་སོ་སྐྱེ་བོའི་དུས་ནའང་སྟོང་པ་ཉིད་ཐོས་ནས། །ནང་དུ་རབ་ཏུ་དགའ་བ་ཡང་དང་ཡང་དུ་འབྱུང༌། །རབ་ཏུ་དགའ་བ་ལས་བྱུང་མཆི་མས་མིག་བརླན་ཞིང༌། །ལུས་ཀྱི་བ་སྤུ་ལྡང་བར་འགྱུར་བ་གང་ཡིན་པ། །དེ་ལ་རྫོགས་པའི་སངས་རྒྱས་བློ་ཡི་ས་བོན་ཡོད། །དེ་ཉིད་ཉེ་བར་བསྟན་པའི་སྣོད་ནི་དེ་ཡིན་ཏེ། །དེ་ལ་དམ་པའི་དོན་གྱི་བདེན་པ་བསྟན་པར་བྱ། །གསུངས་འདུག །སྟོང་པ་ཉིད་ཡིན་ནའང་སོ་སོ་སྐྱེ་བོའི་དུས་ནས་སྟོང་པ་ཉིད་ལ་བག་ཆགས་ཡོད་པ་ཞིག་དགོས་ཀྱི་ཡོད་ན། ཕྱག་རྒྱ་ཆེན་པོའི་ཉམས་ལེན་ཟེར་མཁན་དེ་དངོས་གནས་དྲང་གནས་སམ་ངེས་པར་དུ་བསོད་ནམས་ཀྱི་རྒྱུ་ཚོགས་མང་བ། བརྩོན་འགྲུས་ཀྱི་རྒྱུ་ཚོགས་གྲངས་མང་བ། ཤེས་རབ་ཀྱི་རྩལ་ཆེ་བ་དེ་འདྲའི་རིགས་དགོས་ཀྱི་ཡོད་རེད་མ་གཏོགས་དེ་ག་ཙམ་བསོད་ནམས་ཀྱི་ཚོགས་བསགས་པ་མེད་པས་ཚེ་འདི་ལ་རང་ཡོང་ཐུབ་ཀྱི་ཡོད་ས་མ་རེད། སྟོང་པ་ཉིད་ཡང་དག་པ་ནི་དཔེར་ན་ཕྱོགས་ཀྱི་གླང་པོ་དང་ཆོས་ཀྱི་གྲགས་པ་ལ་སོགས་པ་སྔར་བྱོན་ཟིན་པའི་མཁས་པ་ལ་སོགས་པ་ཐམས་ཅད་ཀྱིས་ཚུལ་བཞིན་དུ་རྟོགས་ཐུབ་ཡོད་མ་རེད་ཟེར་ཁྱེད་ཀྱིས་སྨྲའམ་ཟེར་ན། དེ་དེ་བཞིན་དུ་སྨྲའོ་ཞེས་འཇུག་པའི་རང་འགྲེལ་ནང་གསུངས་འདུག །ངས་དེ་ག་རང་ལབ་ཀྱི་ཡིན་ཟེར་ནས་རྟོགས་ཡོད་མ་རེད་གསུངས་པ་རེད། དེ་འདྲ་ཡིན་དུས་མཁས་པ་ཡིན་པ་ཙམ་གྱིས་ཕན་གྱི་མི་འདུག

།དོན་དེ་ལ་མོས་པ་ལ་བསོད་ནམས་ཀྱི་རྒྱུ་ཚོགས་མང་པོ་དགོས་ཀྱི་ཡོད་པ་རེད། དེ་ལྟ་བུའི་མི་མོས་སྐྱེ་བོ་བླུན་པོ་ལ་སོགས་པ་དེ་ཚོ། འཁོར་བའི་ཆུ་བོས་རྟག་ཏུ་འཁྱེར་བར་ཟད། གསུངས་པ་རེད། རྒྱུད་བླ་མའི་ནང་ལ། གང་ཞིག་ཡིད་ནི་ཆོས་ལ་སྡང་བ་དེ་ལ་ཐར་པ་ག་ལ་ཡོད། །གསུངས་པ་རེད། མཚམས་མེད་ལྔ་ཡི་ལས་བསགས་ནའང་སྡིག་པ་བྱང་ཡག་ཡོད་གསུངས་སོང༌། མཚམས་མེད་ལྔ་ཡི་ལས་བསགས་པ་དེ་ཚོ་ལ་ཡང་གཉེན་པོ་བསྟེན་ན་སྡིག་པ་བྱང་ཡག་ཡོད་པ་རེད། དེ་ག་ནང་བཞིན་གྱིས་སྲུང་སྡོམ་གྱི་དམ་ཚིག་དེ་ཚོ་ཉམས་སོང་བ་ཡིན་ནའང་དཔེར་ན་སྔགས་ཀྱི་སྐབས་སུ་འགལ་འདས་ཉམས་རལ་ཐམས་ཅད་ཀྱང་གཉེན་པོ་སྟོབས་ཆེ་ཆུང་གི་སྟེང་ནས་སྡིག་པ་བྱང་ཡག་ཡོད་པ་རེད། ཆོས་འདུལ་བའི་ནང་ལ། ཕམ་པ་འཆབ་བཅས་ཚེ་འདིར་གསོར་མི་རུང༌། །འཆབ་མེད་ཡིན་ན་དངོས་པ་བརྗོད་པས་འདག །ཅེས་ཕམ་པ་འཆབ་མེད་དེ་ཚོ་ཡོད་ནའང་དངོས་པོར་བརྗོད་ནས་དག་ཐུབ་ཡག་ཡོད་པ་རེད། བྱང་ཆུབ་སེམས་དཔའི་སྡེ་སྣོད་ཀྱི་སྐབས་སུ་ཡང་སྤྱིར་བཏང་ཉེས་པ་ཆེན་པོ་མང་པོ་གསུངས་ཡོད་རེད་དེ་ཡིན་ན་ཡང་མང་ཆེ་བ་ལ་གཉེན་པོ་བསྟེན་ནས་དག་ཐུབ་ཡག་གི་ཐབས་ཀྱི་རིམ་པ་མང་པོ་གསུངས་ཡོད་པ་རེད། ཡིན་ནའང་དེ་ཚོ་ལ་ཐར་པ་ཡོད་གསུངས་འདུག །གང་ཞིག་ཡིད་ནི་ཆོས་ལ་སྡང་བ་དེ་ལ་ཐར་པ་ག་ལ་ཡོད། །གསུངས་དུས་འདིའི་སྐབས་སུ་ཆོས་དེ་རྒྱུད་བླ་མ་ལས་ག་རེ་གསུངས་པ་རེད་ཟེར་ན། སྙིང་པོའི་དོན་དེ་གཙོ་བོ་གསུངས་ཀྱི་ཡོད་རེད། སྙིང་པོའི་དོན་དེ་ལྟ་བུ་དངོས་གནས་དྲང་གནས་ཀྱིས་བསམ་གྱིས་མི་ཁྱབ་པའི་ཡིད་བྱེད་ཞེ་འདོད་ཐམས་ཅད་དང་བྲལ་བ་ཚེ་གཅིག་ལུས་གཅིག་ལ་སངས་རྒྱ་ཐུབ་ཡག་གི་གདམས་ངག་ཟབ་པོ་དེ་ལྟ་བུ་སངས་རྒྱས་ཀྱི་བསྟན་པའི་སྙིང་པོ་དེ་ལྟ་བུ་ལ་མོས་པ་མ་བྱེད་ནས་དེ་ལ་དད་ལོག་སྐྱེ་ན་ཐར་པ་མེད་གསུངས་འདུག །གང་ཞིག་ཡིད་ནི་ཆོས་ལ་སྡང་བ་དེ་ལ་ཐར་པ་ག་ལ་ཡོད། །གསུངས་ཀྱི་ཡོད་རེད། དེ་ནང་བཞིན་འཁོར་བའི་ཆུ་བོས་རྟག་ཏུ་འཁྱེར་བར་ཟད།

འཁོར་བའི་ཆུ་བོ་ཆེན་པོས་རྟག་ཏུ་འཁྱེར་བ། འཁོར་བའི་ཆུ་བོ་ཟེར་མཁན་དེ་འགྲོ་བ་རིགས་དྲུག་གི་འཁོར་བ་རེད་པ། འགྲོ་བ་རིགས་དྲུག་གི་འཁོར་བའི་ཆུ་བོའི་ནང་ལས་དང་ཉོན་མོངས་པས་རྟག་ཏུ་འཁྱེར་བ། རང་དབང་མེད་པར་འཁྱེར་བ་རེད། དེ་ཡང་དོས་དྲག་ལ་ཡུན་རིང་བར་འཁྱེར་བ་རེད་མ་གཏོགས་ལོ་གཅིག་གཉིས་ཀྱི་སྐད་ཆ་མ་རེད། 0000000000000255 ངན་སོང་སྡུག་བསྔལ་མི་བཟད་བླུན་པོ་སྙིང་རེ་རྗེ། ། 00000000དེ་ནས་མར་འགྲོ་ཡོང་དུས་དམྱལ་བ་ཡི་དྭགས་དུད་འགྲོ་ལ་སོགས་པ་ངན་སོང་གི་གནས་ལ་སྡུག་བསྔལ་བསམ་གྱིས་མི་ཁྱབ་པ་སྡུག་བསྔལ་ཚད་མེད་པ། སྡུག་བསྔལ་དོས་དྲག་པ། སྡུག་བསྔལ་ཡུན་རིང་བ། བར་མ་ཆད་པ་ཉམས་སུ་མྱོང་བར་འགྱུར་གྱི་རེད་གསུངས་པ་རེད། ངན་སོང་སྡུག་བསྔལ་མི་བཟད་བླུན་པོ་སྙིང་རེ་རྗེ། དེ་འདྲའི་སྡུག་བསྔལ་མི་བཟད་པ་མྱོང་བསྡད་མཁན་གྱི་བླུན་པོ་དེ་ཚོ་སྙིང་རེ་རྗེ་གསུངས་པ་རེད། དེ་རྣམས་བླུན་པོ་རེད་པ། བླུན་པོ་ལོས་ཡིན། ཕྱག་རྒྱ་ཆེན་པོའི་དོན་ལ་ཡིད་ལ་མི་བྱེད་པ་དེ་འདྲའི་ཆོས་སྐོར་བཟང་པོ་དེ་ཚོ་ལ་མི་མོས་ནས་དེ་ཚོ་འདྲ་ལ་ལོག་པར་བལྟ་ན་དེ་བླུན་པོ་རེད་པ། བླུན་པོ་ལས་ཀྱང་བླུན་པོ་ཐལ་ཆེ་བ་ཡིན་པ་རེད། དེ་ཚོ་ལ་སྙིང་རེ་རྗེ་གསུངས་པ་རེད། སྙིང་རྗེ་བའི་ཡུལ་རེད། སྙིང་རྗེ་བའི་གནས་ཡིན་གསུངས་པ་རེད་པ། ཕྱག་ཆེན་སྨོན་ལམ་ནང་ལ། འགྲོ་བའི་རང་བཞིན་རྟག་ཏུ་སངས་རྒྱས་ཀྱང༌། །མ་རྟོགས་དབང་གིས་མཐའ་མེད་འཁོར་བར་འཁྱམས། །གསུངས་འདུག །དེ་དང་གཅིག་པ་རེད། འགྲོ་བའི་རང་བཞིན་ཁོ་རང་ཚོའི་སེམས་ཀྱི་གནས་ལུགས་ལ་བལྟ་བ་ཡིན་ན་སེམས་ཀྱི་གནས་ལུགས་རྟག་ཏུ་སངས་རྒྱས་རེད་མ་གཏོགས་སེམས་ཅན་རེད་ཡོད་མ་རེད། ཡིན་ན་ཡང་སངས་རྒྱས་ཡིན་པ་ལ་ཡིན་པར་ངོ་མ་ཤེས་ཡོང་དུས་མ་རྟོགས་དབང་གིས་དོན་མེད་པར་འཁོར་བའི་སྡུག་བསྔལ་གྱི་རྒྱ་མཚོ་ཆེན་པོར་སྦྱོར་གྱི་གི་ཡོད་རེད། ཕྱག་ཆེན་སྨོན་ལམ་ནང་ལ།

སྡུག་བསྔལ་མུ་མཐའ་མེད་པའི་སེམས་ཅན་ལ། །བཟོད་མེད་སྙིང་རྗེ་རྒྱུད་ལ་སྐྱེ་བར་ཤོག །གསུངས་འདུག །དེ་འདྲ་པོ་དེ་ལ་ཡང་སྙིང་རྗེ་ཟེར་ནས་སྙིང་རྗེ་བའི་གནས་དེ་ཡིན་པ་རེད། 00000000 00000255 མི་བཟད་ཐར་འདོད་བླ་མ་མཁས་ལ་བསྟེན། ། 00000000གསུངས་པ་རེད། དེ་ལྟ་བུའི་སྡུག་བསྔལ་མི་ཟད་པ་དེ་འདྲ་ཡོང་གི་ཡོད་དུས་དེ་ལྟ་བུའི་སྡུག་བསྔལ་དེ་བཟོད་ཀྱི་ཡོད་རེད་པས་ཟེར་ན། སྡུག་བསྔལ་དེ་བཟོད་ཐུབ་ཀྱི་ཡོད་མ་རེད། སྡུག་བསྔལ་ཚད་མེད་པ་ཡོད་རེད། སྡུག་བསྔལ་ཤུགས་ཆེན་པོ་ཡོད་པ་རེད། དེ་འདྲའི་བཟོད་མི་ཐུབ་པའི་སྡུག་བསྔལ་དེ་ལས་ཐར་དགོས་ཀྱི་ཡོད་རེད་པས་ཟེར་ན་ཐར་དགོས་ཀྱི་ཡོད་རེད། སེམས་ཅན་ཐམས་ཅད་སྡུག་བསྔལ་མི་འདོད་པ་དང་བདེ་བ་འདོད་མཁན་ཤ་སྟག་རེད་པ། ཡིན་ན་ཡང་ཐར་དགོས་ཀྱི་འདུག་ང་ཐར་དགོས་ཀྱི་འདུག་ཟེར་ནས་སྐད་བརྒྱབ་བསྡད་པས་ཕན་གྱི་ཡོད་མ་རེད། ཐར་བར་བྱེད་པ་ལ་ག་རེ་དགོས་ཀྱི་ཡོད་རེད་ཟེར་ན་ཐར་བར་བྱ་བའི་ཆེད་དུ་དང་པོ་མི་ལུས་རིན་པོ་ཆེ་ཐོབ་དགོས་ཀྱི་འདུག །མ་གཏོགས་ངན་སོང་ནས་ཁ་ཐུག་ཡར་ཐར་པ་ལ་འགྲོ་ཐུབ་ཡག་ཡོད་མ་རེད། ངན་སོང་ནས་ཐར་ནས་དང་པོ་མི་ལུས་ཡག་པོ་ཐོབ། མི་ཡུལ་གྱི་སྐྱེ་བ་བླངས་ཚར་བའི་མཇུག་ལ་མི་ལུས་ཀྱང་མི་ལུས་ཙམ་པོ་བ་མ་ཡིན་པ་དལ་འབྱོར་གྱི་མི་ལུས་རིན་པོ་ཆེ་འཐོབ། མཚན་ལྡན་གྱི་བླ་མ་དམ་པ་དང་མཇལ། གདམས་ངག་བཟང་པོ་ཉམས་སུ་ལེན་ནས་བླ་མ་མཁས་པ་ཞིག་ལ་བསྟེན་ནས་འདི་སྐབས་སུ་བླ་མ་མཁས་གསུངས་པ་དེ་སྡེ་སྣོད་གསུམ་བློ་ལ་ཤ་ར་ར་འདོན་ཐུབ་མཁན་དེ་འདྲ་ཞིག་ལ་བླ་མ་མཁས་པ་གསུངས་ཀྱི་ཡོད་མ་རེད། འོ་ན་ག་རེ་རེད་ཟེར་ན། ཕྱག་གྱ་ཆེན་པོ་ཡིད་ལ་མི་བྱེད་པའི་ཆོས་སྐོར་ཟབ་མོ་དེ་ལྟ་བུ་ཞིག་ལ་ཐོས་བྱུང་གི་ཤེས་རབ་བསམ་བྱུང་གི་ཤེས་རབ་སྒོམ་བྱུང་གི་ཤེས་རབ་ལ་བརྟེན་ནས་ཐེ་ཚོམ་གྱི་དྲྭ་བ་མ་ལུས་པ་ཆོད་ནས་རྟོགས་པས་བདག་རྒྱུད་གྲོལ། ཐུགས་རྗེས་གཞན་རྒྱུད་སྨིན་ཐུབ་པ་ཞིག་ཡོད་ན་དེ་འདྲ་ལ་བླ་མ་མཁས་པ་ཡིན་གསུངས་ཀྱི་ཡོད་རེད།

རྟོགས་པས་བདག་རྒྱུད་གྲོལ་ཐུགས་རྗེས་གཞན་རྒྱུད་སྨིན་ཐུབ་པ་ཞིག་གིས་རྟེན་འབྲེལ་ལུས་ལ་འགྲིགས། རྟོགས་པ་སེམས་ལ་འཆར་ཟེར་ཡག་ཅིག་ཡོད་རེད། རྟེན་འབྲེལ་ལུས་ལ་འགྲིགས་རྟོགས་པ་སེམས་ལ་འཆར་བའི་དེ་ལྟ་བུའི་བླ་མ་ཞིག་ཡོད་ན་དེ་ལ་བླ་མ་མཁས་པ་གསུངས་ཀྱི་ཡོད་རེད་མ་གཏོགས་སྡེ་སྣོད་གསུམ་དེ་བློ་ལ་ཤ་ར་ར་འདོན་ཐུབ་པ་ཞིག་ཡིན་ནའང་བླ་མ་མཁས་པའི་གྲས་ལ་འགྲོ་གི་མ་རེད། དེ་འདྲ་ཡིན་དུས་རྟེན་འབྲེལ་ལུས་ལ་འགྲིགས། རྟོགས་པ་སེམས་ལ་འཆར། དེ་ལ་བརྟེན་ནས་རྟོགས་པས་བདག་རྒྱུད་གྲོལ། ཐུགས་རྗེས་གཞན་རྒྱུད་སྨིན་པའི་བླ་མ་ཞིག་ཡོད་ན་དེ་ལ་བླ་མ་མཁས་པ་གསུངས་ཀྱི་ཡོད་རེད། བླ་མ་མཁས་པའི་བྱིན་རླབས་དང་ལྡན་པ་ཞིག་ལ་བསྟེན་དགོས་པ་རེད། དེ་ལྟ་བུའི་བླ་མ་མཁས་པ་དག་ལ་བསྟེན་ཞིང་བསྟེན་ཚར་ན།

00000000 00000255 བྱིན་རླབས་སྙིང་ལ་ཞུགས་ན་རང་སེམས་གྲོལ་བར་འགྱུར། ༈ །༡༣། 00000000གསུངས་པ་རེད། དེ་འདྲའི་བླ་མ་དེའི་བྱིན་རླབས་དེ་རང་གི་སེམས་ལ་ཞུགས་ན་ཕྱག་རྒྱ་ཆེན་པོ་རྟོགས་ཐུབ་ཀྱི་རེད་གསུངས་འདུག །བྱིན་རླབས་ཀྱིས་གྲོལ་དགོས་ཀྱི་ཡོད་རེད། བྱིན་རླབས་ཟེར་མཁན་དེ་དགོས་ཀྱི་ཡོད་རེད། རྡོ་རྗེ་འཆང་འཐུང་མའི་ནང་ལ། མོས་གུས་སྒོམ་གྱི་མགོ་བོར་གསུངས་པ་བཞིན། མན་ངག་གཏེར་སྒོ་འབྱེད་པའི་བླ་མ་ལ། །རྒྱུན་དུ་གསོལ་བ་འདེབས་པའི་སྒོམ་ཆེན་ལ། །བཅོས་མིན་མོས་གུས་སྐྱེ་བར་བྱིན་གྱིས་རློབས། །གསུངས་འདུག །མོས་གུས་ཟེར་མཁན་དེ་གལ་ཆེན་པོ་ཡིན་པ་རེད། འཇིག་རྟེན་མགོན་པོའི་འབྲི་གུང་ལྔ་ལྡན་མགུར་ནང་ལ། བླ་མ་སྐུ་བཞིའི་གངས་རི་ལ། །མོས་གུས་ཀྱི་ཉི་མ་མ་ཤར་ན། །བྱིན་རླབས་ཀྱི་ཆུ་རྒྱུན་མི་འབྱུང་བས། །སེམས་མོས་གུས་འདི་ལ་ནན་ཏན་མཛོད། །ཅེས་མོས་གུས་ལ་ནན་ཏན་ཆེན་པོ་གནང་འདུག །བཅོམ་ལྡན་འདས་ཀྱིས་ཀྱང༌། ཁྱོད་ཀྱི་དགེ་བའི་བཤེས་གཉེན་བསྟེན་པར་བྱའོ། །བསྙེན་བཀུར་བར་བྱའོ། །དེ་ལ་དད་པར་བྱའོ་གསུངས་འདུག །དད་པ་དགོས་པ་རེད། རྒྱུད་བླ་མ་ནང་ལ་ཡང༌། རང་བྱུང་རྣམས་ཀྱི་དོན་དམ་དེ། །དད་པ་ཉིད་ཀྱི་རྟོགས་བྱ་ཡིན། །ཞེས་གསུངས་པ་དེ་རང་བྱུང་ཉན་ཐོས་དང་རང་སངས་རྒྱས་ཐམས་ཅད་ཀྱི་ཡང་མཐར་ཐུག་དོན་དམ་པའི་གནས་ཚུལ་རྟོགས་ཡག་ལ་དད་པ་ཡིན་གཅིག་མིན་གཉིས་དགོས་ཀྱི་ཡོད་གསུངས་པ་རེད་པ། དད་པ་དང་མོས་གུས་གཉིས་བར་ལ་ཁྱད་པར་ཏོག་ཙམ་ཡོད་རེད། དད་པ་ཟེར་མཁན་དེ་སྤྱི་བཏང་མཐུན་མོང་གི་སྒོ་ནས་ཡིད་ཆེས་པ་ཙམ་ལ་དད་པ་ཟེར་གྱི་ཡོད་རེད། མོས་གུས་ཟེར་མཁན་དེ་བླ་མ་སངས་རྒྱས་དངོས་སུ་ཐག་ཆོད་ནས་བཟང་ནའང་ལེགས་པོ་ཞིག་བྱུང་ནའང་བླ་མ་ཁོ་རང་གི་ཐུགས་རྗེས་ཡིན། ངན་པ་ཞིག་ཡིན་བྱུང་ནའང་བླ་མ་ཁོ་རང་གི་རེད་མ་གཏོགས་ཅི་མཛད་ཁྱེད་ཤེས་ཅི་གསུང་ཚད་མར་འཛིན་ཐུབ་པ་ཞིག་བྱུང་བ་ཡིན་ན་དེ་ལ་མོས་གུས་ལབ་པ་རེད།

མོས་གུས་ཐང་ལྷོད་མེད་པ་དཔེར་ན་རྗེ་བཙུན་ནཱ་རོ་པས་ཏཻ་ལོ་པ་ལ་ག་འདྲ་བསྟེན་འདུག །དེ་འདྲ་པོ་ཞིག་ཡིན་ན་དེ་ལ་མོས་གུས་ཞེས་ལབ་པ་རེད། དེ་དད་པ་ལས་ཀྱང་ཞེ་དྲག་ཟབ་ཀྱི་ཡོད་པ་རེད། བླ་མ་མཁས་ལ་བསྟེན། དེ་འདྲ་ལ་བྱིན་རླབས་དང་མོས་གུས་གཉིས་ཡོད་ན་བྱིན་རླབས་སྙིང་ལ་ཞུགས་ཀྱི་འདུག །ཏཻ་ལོ་པས་ཀྱང༌། ཏཻ་ལོ་ང་ལ་ཅི་ཡང་བསྟན་དུ་མེད། །རང་གིས་རང་ཉིད་མཐོང་ན་གྲོལ་བར་འགྱུར། །གསུངས་ནས་མཆིལ་ལྷྭམ་གྱི་རྡོག་པ་བསྣུན་ཡོང་དུས་གཅིག་བརྒྱལ་སོང་བ་རེད། བརྒྱལ་བ་ལས་སངས་ཡོང་དུས་ཏཻ་ལོ་པས་ཐུགས་རྒྱུད་ལ་ཡོད་པའི་སྤངས་རྟོགས་ཀྱི་ཡོན་ཏན་ཐམས་ཅད་ནཱ་རོ་པའི་སྙིང་ལ་ཚྭ་ཚྭའི་པར་བཏབ་པ་ལྟར་ཐམས་ཅད་ཤར་བ་ཡིན་གསུངས་འདུག །དེ་ཚོ་འདྲ་པོ་དེ་གཙོ་བོ་བྱིན་རླབས་ལ་བརྟེན་ནས་ཡོང་གི་ཡོད་པ་རེད། བྱིན་རླབས་ཟེར་མཁན་དེ་ཡང་སྤྱི་བཏང་ང་ཚོས་དེ་ག་ཙམ་ང་ལ་ཕྱག་དབང་ཞིག་གནང་རོགས། ཞུས་ནས་བླ་མས་ང་ཚོའི་མགོ་ལ་ཕྱག་བཞག་པ་ཙམ་ཞིག་གིས་ཡོང་གི་ཡོད་ས་མ་རེད། གང་རེད་ཟེར་ན་བླ་མའི་ངོས་ནས་མཚན་ཉིད་དང་ལྡན་པ་དང་སློབ་མའི་ངོས་ནས་སྣོད་དང་ལྡན་པ་ཞིག་དེ་གཉིས་རྟེན་འབྲེལ་འགྲིགས་ཡོང་དུས་ཐོད་པ་ཐུག་ནས་སྐལ་པ་དང་ལས་འཕྲོད་སད་པ་ཞིག་དགོས་ཀྱི་ཡོད་རེད། དེ་མ་གཏོགས་དེ་ག་ཙམ་གྱིས་ཡོང་གི་མ་རེད། ང་ཚོས་ད་ལྟ་སྔགས་ཀྱི་སྐབས་སུ་ཡོ་བྱད་ཆོ་ག་དེ་ཚོའི་ནང་ལ་མེ་ཏོག་གཏོར་ཡོང་དུས་མེ་ཏོག་ཕོག་པའི་ལྷ་སྐལ་ཟེར་གྱི་འདུག །ཚེ་རབས་སྔ་མ་རྣམས་སུ་ལས་འཕྲོ་ཡོད་པའི་མེ་ཏོག་ཞིག་ཕོག་དགོས་ཀྱི་རེད་མ་གཏོགས་དེ་ག་ཙམ་ཟུར་ལ་བཛྲ་མཧཱ་སུ་ཁ་ཟེར་ནའང་འགྲིག་གི་མི་འདུག །ལས་འཕྲོ་དགོས་ཀྱི་ཡོད་རེད་ལས་དང་སྐལ་པ་ལྡན་པ་ཞིག་དགོས་ཀྱི་ཡོད་རེད། དེ་ཡང་ལས་དང་སྐལ་པ་ལ་འབྲེལ་པ་ཞིག་ཡོད་དགོས་ཀྱི་ཡོད་རེད། གང་ཡིན་དེ་ལ་ཕོག་པར་ཤོག་ཟེར་ག་བྱེད་ཀྱི་འདུག །གང་ཡིན་དེ་ལ་ཕོག་པར་ཤོག་ཟེར་ན་ག་རེ་རེད། དཔེར་ན་ཚེ་རབས་སྔོན་མ་ལ་སོ་སོའི་ལས་དང་སྐལ་པ་དང་འབྲེལ་བ་ཡོད་བསྡད་མཁན་གྱི་ཡི་དམ་གྱི་ལྷ་གང་ཡིན་པ་དེ་ལ་ཕོག་པར་ཤོག་གསུངས་ཀྱི་འདུག

།ཡི་དམ་གྱི་ལྷ་ལ་ཡང་ལས་དང་སྐལ་པ་ཡོད་དགོས་ཀྱི་ཡོད་ན་མི་ལ་ལོས་དགོས། མིའི་བླ་མ་ལ་ངེས་པར་དུ་དགོས་ཀྱི་ཡོད་རེད། དེ་འདྲ་ཡིན་དུས་བྱིན་རླབས་སྙིང་ལ་ཞུགས་ཟེར་བ་དེ་འདྲ་རེད་མ་གཏོགས་བྱིན་རླབས་སྙིང་ལ་ཞུགས་ཟེར་ནས་ཐོད་པ་གཏུགས་ནའང་ཕན་གྱི་མ་རེད། གཟུངས་ཐག་རྡོ་རྗེ་ཞིག་འཛིན་ནས་སྙིང་ལ་དེ་འདྲ་གཏུག་བསྡད་ནའང་ཕན་གྱི་མ་རེད། དེ་ག་ཙམ་བྱིན་རླབས་འདྲ་པོ་དེ་ཁ་ལ་འཐུང་ནས་བྱིན་རླབས་སྙིང་ལ་ཞུགས་ཡག་ཡོད་མ་རེད། བྱིན་རླབས་ཡག་ཤོས་དེ་ག་རེ་རེད་ཟེར་ན་བྱིན་རླབས་དེ་རྟོགས་པས་བདག་རྒྱུད་གྲོལ། ཐུགས་རྗེས་གཞན་རྒྱུད་སྨིན་པ་ཞིག་གི་སྟེང་ནས་རང་ཡང་བསོད་ནམས་ཀྱི་རྒྱུ་ཚོགས་མཐའ་ཡས་པ་དང་བརྩོན་འགྲུས་སྟོབས་ཆེ་བ་དེ་བཞིན་དུ་ཤེས་རབ་རྩལ་ཆེ་བ་དེ་འདྲ་ཞིག་ཡོད་པ་ཡིན་ན་དེ་གཉིས་ལས་འཕྲོ་ཐུག་ཡོང་དུས་བྱིན་རླབས་སྙིང་ལ་ཞུགས་ཟེར་ཡག་དེ་རེད། སྤྱིར་བཏང་དཔལ་ལྡན་བླ་མའི་རྣམ་པར་ཐར་པ་ལ། །སྐད་ཅིག་ཙམ་ཡང་ལོག་ལྟ་མི་སྐྱེ་ཞིང༌། །ཅི་མཛད་ལེགས་པར་མཐོང་བའི་མོས་གུས་ཀྱིས། །བླ་མའི་བྱིན་རླབས་སེམས་ལ་འཇུག་པར་ཤོག །ཟེར་ནས་བླ་མའི་བྱིན་རླབས་སེམས་ལ་འཇུག་སྟངས་དེ་ལ་རྒྱུ་མཚན་དེའི་སྟེང་ནས་བཤད་འདུག །རྣམ་པར་ཐར་པ་ལ་སྐད་ཅིག་ཙམ་ཡང་ལོག་ལྟ་མི་སྐྱེ་ལབ་པ་རེད། བླ་མའི་མཛད་པ་ཇི་ལྟར་བསྟན་ནའང༌། །ངོ་མཚར་མོས་པས་རྟག་ཏུ་མཆོད་བྱེད་ཅིང༌། །བྱ་བ་ཀུན་ལ་གཞན་སྐྱོན་མི་རྟོག་པ། །ཕན་པའི་འདུ་ཤེས་རྟག་ཏུ་རྙེད་གྱུར་ཅིག །གསུངས་པ་ནང་བཞིན་གྱིས་རང་གི་བླ་མ་དེས་ཡག་སྡུག་ག་རེ་གནང་སོང་བ་ཡིན་ན་ཡང་དེ་ཐམས་ཅད་གདུལ་བྱ་འདུལ་བའི་དགོས་པ། སེམས་ཅན་འདུལ་བའི་དགོས་པ་རང་རེད་བསམ་དགོས་ཀྱི་རེད་མ་གཏོགས་ཁོ་རང་ངོས་ནས་སྐྱོན་ཡོད་ནའང་ཁྱད་པར་གང་ཡང་མེད་རེད། ཡིན་ན་ཡང་རང་ཉིད་ལམ་སྦྱོང་མཁན་ཡིན་པ་ཡིན་དུས་རང་ཉིད་ཀྱི་མཐོང་སྣང་ལ་དེ་འདྲ་པོ་དེ་གདུལ་བྱ་འདུལ་བའི་དགོས་པ་རེད།

མི་བསད་ནའང་གདུལ་བྱ་འདུལ་བའི་དགོས་པ་རེད། ཆང་ཨ་རག་འཐུང་ནའང་གདུལ་བྱ་འདུལ་བའི་དགོས་པ་རེད། ཐ་ན་བཞད་མོ་ཞིག་ཤོར་ནའང་འདུལ་བྱ་འདུལ་བའི་དགོས་པ་རེད་ཅེས་བསམ་བློ་གཏང་དགོས་ཀྱི་ཡོད་རེད། དེ་འདྲའི་བསམ་བློ་བཏང་ཡོང་དུས་བླ་མ་དམ་པ་ལ་ལོག་ལྟ་མི་སྐྱེ་ཞིང་ཅི་མཛད་ལེགས་པར་མཐོང༌། ཅི་གསུང་ཚད་མར་འཛིན་དེའི་སྟེང་ནས་བླ་མའི་བྱིན་རླབས་སེམས་ལ་འཇུག་དགོས་པ་རེད་འདུག །དེ་མ་གཏོགས་བླ་མས་བྱམས་པོ་གནང་བའི་སྐབས་སུ་བླ་མ་ལ་མོས་གུས་སྐྱེ། བླ་མས་ཏོག་ཙམ་བཀའ་བཀྱོན་གནང་ཡོང་དུས་བླ་མ་ལ་མ་དགའ་བ་དེ་འདྲ་བྱེད་ན་དེ་མོས་གུས་ཐ་མལ་པ་ལབ་པ་རེད། དེ་མི་ཡོང་བ་རེད། ང་རང་ཚོ་ལ་དཔེ་བཞག་ས་ཡག་པོ་ཡོད་རེད་པ། ནཱ་རོ་པས་ཏཻ་ལོ་པ་ལ་ག་འདྲས་བསྟེན་འདུག །དེ་ག་ནང་བཞིན་གྱིས་མར་པས་ནཱ་རོ་པ་ལ་ག་འདྲས་བསྟེན་འདུག །མར་པ་ལ་མི་ལ་རས་པས་ག་འདྲ་བསྟེན་འདུག །མི་ལ་རས་པ་ལ་དྭགས་པོ་ལྷ་རྗེས་ག་འདྲ་བསྟེན་འདུག །བརྒྱུད་པའི་ཟམ་མ་ཆད་པའི་དཔེ་ཡག་པོ་ཡོད་པ་རེད། ཕྲེང་བ་བརྒྱུད་པ་ནང་བཞིན་བྱེད་ནས་འཕེལ་བསྡད་ཡོད་རེད་ལ་དེ་ཐམས་ཅད་ཀྱང་གཙོ་བོ་ཚིག་གི་བརྒྱུད་པ་མ་རེད་དོན་གྱི་བརྒྱུད་པ་རེད། དོན་བརྒྱུད་ཀྱི་བྱིན་རླབས་དེ་ཡང་གཙོ་བོ་དེ་རྟོགས་པས་བདག་རྒྱུད་གྲོལ་བ་དང་ཐུགས་རྗེས་གཞན་རྒྱུད་སྨིན་པའི་སྟེང་ནས་དོན་རྒྱུད་དེ་ཡོང་དགོས་ཀྱི་ཡོད་རེད་མ་གཏོགས་དེ་ག་ཙམ་ལུང་ཞིག་འདོན། ཁྲིད་ཅིག་བརྒྱབ་བསྡད་པ་ཙམ་གྱིས་ཕན་ནུས་སྟོབས་ཆེན་ཡོང་གི་ཡོད་མ་རེད། གོང་དུ་བཤད་པ་ལྟར་གྱིས་དེ་འདྲའི་སྟེང་ནས་ཡོང་དགོས་ཀྱི་ཡོད་རེད། དེ་འདྲའི་བྱིན་རླབས་སྙིང་ལ་ཞུགས་ན་རང་སེམས་གྲོལ་བར་འགྱུར་གསུངས་པ་རེད། དེ་འདྲའི་རྒྱུ་མཚན་ལ་བརྟེན་ནས་བྱིན་རླབས་སྙིང་ལ་ཞུགས་ཡོང་བ་རེད། བྱིན་རླབས་སྙིང་ལ་ཞུགས་ཡོང་དུས་རང་སེམས་གྲོལ་གྱི་ཡོད་རེད་གསུངས་པ་རེད། རང་གི་སེམས་གྲོལ་བའམ་རང་གི་སེམས་དེ་ཐོབ་པའམ་རྟོགས་ཐུབ་པ་བྱུང་བ་ཡོང་གི་རེད་གསུངས་པ་རེད།

ཕྱག་རྒྱ་ཆེན་པོའི་དོན་རྟོགས་ཐུབ་ཀྱི་རེད་གསུངས་པ་རེད། གང་ལྟར་དོན་དག་དེ་རང་གི་སེམས་འདི་མ་རིག་པའི་རྡུལ་ལས་གྲོལ་ཐུབ་ཀྱི་རེད། རང་གི་སེམས་དེ་འཛིན་པ་དང་ཞེན་པ་ལས་གྲོལ་ཐུབ་ཀྱི་རེད་གསུངས་པ་རེད། འཛིན་ཞེན་གྱི་རྟོག་པ་ཕྲ་རགས་ཐམས་ཅད་ལས་གྲོལ་ཐུབ་ཀྱི་རེད་གསུངས་པ་རེད།00000000 16711680 དེ་སྙིང་པོའི་དོན་བསྟན་པ། 00000000 00000000 00000255 ཀྱེ་ཧོ་འཁོར་བའི་ཆོས་འདི་དོན་མེད་སྡུག་བསྔལ་རྒྱུ། ། བྱས་པའི་ཆོས་ལ་སྙིང་པོ་མེད་པས་དོན་ལྡན་སྙིང་པོ་ལྟོས། ། གཟུང་འཛིན་ཀུན་འདས་ལྟ་བའི་རྒྱལ་པོ་ཡིན། ། ཡེངས་པ་མེད་ན་སྒོམ་པའི་རྒྱལ་པོ་ཡིན། ། བྱ་རྩོལ་མེད་ན་སྤྱོད་པའི་རྒྱལ་པོ་ཡིན། ། རེ་དྭོགས་མེད་ན་འབྲས་བུ་མངོན་དུ་འགྱུར། ༈ །༡༤། 00000000 ཞེས་གསུངས་པ་རེད། དང་པོ་ལ། ཀྱེ་ཧོ་འཁོར་བའི་ཆོས་འདི་དོན་མེད་སྡུག་བསྔལ་རྒྱུ། །བྱས་པའི་ཆོས་ལ་སྙིང་པོ་མེད་པས་དོན་ལྡན་སྙིང་པོ་ལྟོས། །ཞེས་པའི་ཚིག་རྐང་གཉིས་ལ་འགྲེལ་པ་བརྒྱབ་ན། འདིའི་སྐབས་སུ། ཀྱེ་ཧོ་འཁོར་བའི་ཆོས་འདི་དོན་མེད་སྡུག་བསྔལ་རྒྱུ། །ཞེས་པ་དེ་མདོར་ན་ཀྱེ་ཧོ་ཟེར་བའི་སྐབས་སུ་འཁོར་བའི་སྡུག་བསྔལ་དེ་དོས་དྲག་ལ་ཡུན་རིང་བ། དོན་མེད་པར་དེ་ཙམ་དུ་མྱོང་བསྡད་པ་གཟིགས་ཡོང་དུས་སྙིང་རྗེའི་ཤུགས་ཀྱིས་མ་བཟོད་ཡོང་དུས་སྨྲེ་ངག་གི་འོ་དོད་འབོད་པ་རེད་འདུག །ཀྱེ་ཧོ་ཟེར་དུས་ཨ་ཁ་ཁ་ཟེར་ཡག་འདྲ་པོ། ག་རེ་བྱེད་ནས་སྙིང་རྗེ་དགོས་པ་རེད། སྙིང་རྗེ་དགོས་ཡག་གི་རྒྱུ་མཚན་ག་རེ་རེད་ཟེར་ན། འཁོར་བའི་ཆོས་དེ་དོན་མེད་ཀྱི་སྡུག་བསྔལ་གྱི་རྒྱུ་རེད་འདུག །འཁོར་བའི་ཆོས་ཟེར་བའི་ནང་ལ་ཟག་བཅས་ཀྱི་དགེ་བའང་བསྡུས་དགོས་ཀྱི་ཡོད་རེད། དེ་མ་གཏོགས་འཁོར་བའི་ཆོས་ཟེར་ཡོང་དུས་ཡིན་གཅིག་མིན་གཉིས་འདོད་ཆགས་དང་ཞེ་སྡང་གཏི་མུག་དེ་ཁོ་རང་ལ་བསམ་བློ་བཏང་ཡག་མེད་པ་རེད། ཟག་བཅས་ཀྱི་དགེ་བ་ཆ་ཚང་རེད། གང་ཞེན་པ་དང་བཅས་པའི་ཆོས་ཡིན་ན་དེ་ཐམས་ཅད་དེ་འཁོར་བའི་ཆོས་ནང་ལ་འགྲོ་གི་ཡོད་རེད།

འཁོར་བའི་ཆོས་དེ་དོན་མེད་པའི་སྡུག་བསྔལ་གྱི་རྒྱུ་རེད་འདུག །བྱས་པའི་ཆོས་ལ་སྙིང་པོ་མེད་པས་དོན་ལྡན་སྙིང་པོ་ལྟོས། །ཚེ་རབས་འཁོར་བ་ཐོག་མ་མེད་པ་ནས་ད་ལྟའི་བར་དུ་སྐྱེ་བ་ག་ཚོད་བླངས་ཡོད་རེད། སྐྱེ་བ་ལན་གྲངས་མང་པོ་ག་ཚོད་བླངས་ཡོད་རེད། དེ་ག་ནང་བཞིན་གྱིས་དགྲ་ག་ཚོད་འདུལ་ཡོད་རེད། གཉེན་ག་ཚོད་བསྐྱངས་ཡོད་རེད། ཆགས་སྡང་གི་བྱ་བ་ག་ཚོད་བྱས་ཡོད་རེད་དེ་ཡིན་ན་ཡང་དགོས་པ་བསྒྲུབ་ཐུབ་མི་འདུག །ད་རུང་ཡང་ལས་ཀ་མང་དུ་འགྲོ་གི་འདུག་མ་གཏོགས་བྱས་པའི་ཆོས་དེ་གྲུབ་སོང་ཟེར་བ་ཅིག་མི་འདུག །འཇིག་རྟེན་འཁོར་བའི་ཆོས་ལ་བྱ་བ་གྲུབ་འགྲོ་ཡག་ཅིག་མེད་པ་རེད། བྱས་པའི་ཆོས་ལ་སྙིང་པོ་མེད་ཟེར་བའི་སྐབས་སྙིང་པོ་མེད་ཟེར་བའི་དོན་དག་དེ་ག་རེ་རེད། ཕན་ཐོགས་ཡོད་མ་རེད་ཟེར་བ་རེད། དགྲ་འདུལ་གཉེན་སྐྱོང་གི་ལས་ཀ་འདིས་དོན་དག་བསྒྲུབ་ཐུབ་ཀྱི་མ་རེད་གསུངས་པ་རེད། སྙིང་པོ་མེད་ཟེར་ཡག་དེ་འདི་རེད། འོ་ན་སྙིང་པོ་ཡོད་པ་དེ་གང་རེད། དོན་དང་ལྡན་པའི་སྙིང་པོ་ལ་ལྟོས་ཟེར་ཡག་དེ་གནས་ལུགས་ལ་ལྟོས་གསུངས་པ་རེད། སེམས་ཀྱི་ངོ་བོ་ལ་ལྟོས། སེམས་ཀྱི་གནས་ལུགས་ལ་ལྟོས། ཕྱག་རྒྱ་ཆེན་པོའི་ཉམས་ལེན་ལ་སྦྱོར། རྫོགས་པ་ཆེན་པོའི་ཉམས་ལེན་ལ་སྦྱོར། དབུ་མ་ཆེན་པོའི་ཉམས་ལེན་ལ་སྦྱོར། སེམས་ཀྱི་རྩད་བདར་གཅོད་ཟེར་བ་རེད་འདུག །དེ་ལ་སྙིང་པོ་དོན་ལ་ལྟོས་གསུངས་པ་རེད། སྙིང་པོའི་དོན་ཟེར་དུས་དེ་ལ་གོ་གི་ཡོད་པ་རེད་མ་གཏོགས་འདིའི་སྐབས་སུ་འཁོར་བའི་ཆོས་ཀྱི་ཟག་བཅས་ཀྱི་དགེ་བ་དེ་ཚོ་ཡང་ཕན་ཐོགས་མེད་གསུངས་པ་རེད། འཁོར་བའི་ཆོས་ཟེར་ཡག་དེ་སྤྱིར་བཏང་ཆགས་སྡང་གི་བསམ་བློ་ཙམ་མ་ཡིན་པ་ཟག་བཅས་ཀྱི་དགེ་བ་མཐའ་དག་རེད། གསལ་སྟོང་ཟུང་འཇུག་གི་ཉམས་ལེན་དང་མ་འབྲེལ་བའི་སྟོང་པ་སྟོང་རྐྱང་ལ་ཤོར་བའི་བྱ་བ། སྙིང་རྗེ་རྐྱང་པ་ལ་ཤོར་བའི་དགེ་བ་གང་ཡིན་ནའང་སྟོང་པ་དང་སྙིང་རྗེ་ཡ་བྲལ་དུ་སོང་བའི་ཉམས་ལེན་ཐམས་ཅད་འཁོར་བའི་ཆོས་ནང་ལ་བསྡུས་ཀྱི་ཡོད།

འཁོར་བའི་བྱེད་ལས་ཀྱི་ཆོས་ནང་ལ་བསྡུས་ཀྱི་ཡོད་རེད། དེ་ལ་སྙིང་པོ་མེད་པས་དོན་དང་ལྡན་པའི་སྙིང་པོ་ལ་ལྟོས། དོན་དང་ལྡན་པའི་སྙིང་པོ་དེ་གང་ལ་ཟེར་གྱི་ཡོད་རེད་ཟེར་ན་གཟུང་འཛིན་ཐམས་ཅད་ལས་འདས་པ་ལྟ་བའི་རྒྱལ་པོ་དེ་ལ་ཟེར་གྱི་ཡོད་རེད། གཟུང་འཛིན་ཐམས་ཅད་ལས་འདས་པ་དགོས་ཀྱི་ཡོད་རེད། གཟུང་འཛིན་ཀུན་ལས་འདས་ན་ལྟ་བའི་རྒྱལ་པོ་ཡིན། །གསུངས་འདུག །གཟུང་འཛིན་ཐམས་ཅད་ལས་འདས་པ་དེ་ལ་ཟེར་བ་རེད། དེས་ན་དོན་ལྡན་སྙིང་པོ་ལ་ལྟོས་ཟེར་ན་འདི་རེད། དེའི་མཇུག་ལ། གཟུང་འཛིན་ཀུན་འདས་ལྟ་བའི་རྒྱལ་པོ་ཡིན། །གཟུང་འཛིན་ཀུན་ལས་འདས་པ། དོན་དེ་ཉིད་ཉམས་སུ་མྱོང་ནའམ་ཕྱག་རྒྱ་ཆེན་པོའི་དོན་སྙིང་པོ་ཡིད་ལ་མི་བྱེད་པའི་ཉམས་ལེན་དེ་འདྲ་བའམ་འཛིན་ཞེན་མཐའ་དག་དང་བྲལ་བའི་གནས་ལུགས་ཀྱི་དོན་དེ་ཉིད་ཉམས་སུ་མྱོང་ན་ཕྱི་གཟུང་བའི་ཡུལ་ལས་འདས་པ། ནང་འཛིན་པའི་སེམས་ལས་འདས་པ། འདིའི་སྔོན་དུ་མི་གནས་པ་དང་མི་དམིགས་པ་བཤད། དེ་དང་གཅིག་པ་རེད། ཡུལ་གང་དུའང་མི་གནས་པས་ན་གཟུང་བ་རང་བཞིན་གྱིས་མ་གྲུབ། བློ་གང་གིས་ཀྱང་མི་འཛིན་པའམ་གང་གིས་ཀྱང་མི་དམིགས་པས་ན་འཛིན་པ་རང་བཞིན་གྱིས་མ་གྲུབ་པ། གཟུང་འཛིན་གཉིས་ཀུན་ལས་འདས་པ། ཕྱི་གཟུང་བའི་ཡུལ་དང་ནང་འཛིན་པའི་སེམས་ཐམས་ཅད་ལས་འདས་པའི་དེ་ཁོ་ན་ཉིད་ཀྱི་གནས་ལུགས་ཀྱི་སྟེང་ལ་མཉམ་པར་བཞག་ནས་ཚུལ་བཞིན་དུ་ཉམས་སུ་མྱོང་བ་གང་ཡིན་པ་དེ་ལྟ་བའི་རྒྱལ་པོ་ཡིན་གསུངས་པ་རེད། ལྟ་བ་ཐམས་ཅད་ཀྱི་ནང་ནས་མཆོག་ཏུ་གྱུར་པ། ལྟ་བ་ཐམས་ཅད་ལས་འདས་པའི་འབྲས་བུ་བཟང་པོ་དེ་ལ་ལྟ་བའི་རྒྱལ་པོ་གསུངས་པ་རེད། ལྟ་བ་མང་པོ་ཡོད་པ་ལས་ལྟ་བའི་རྒྱལ་པོ་དེ་འདི་རེད། ལྟ་བའི་ཀུན་གྱི་ཡང་རྩེ་འདི་ཡིན་པ་རེད། ལྟ་བ་ཀུན་གྱི་ཡང་རྩེ་དེ་གཟུང་འཛིན་ལས་འདས་པའི་སྤྱོད་ལམ་དང་གཟུང་འཛིན་གཉིས་ལས་འདས་པའི་ཉམས་ལེན་དེ་ཡིན་གསུངས་འདུག །གཟུང་དང་འཛིན་པ་ལས་གྲོལ་བའི། །གསུངས་པ་ནང་བཞིན་གྱི་གཟུང་བ་དང་འཛིན་པ་གཉིས་ལས་གྲོལ་བའི་གནས་ལུགས་ཀྱི་སྟེང་ལ་སླེབས་ན་ལྟ་བའི་རྒྱལ་པོ་ཡིན།

ཡེངས་པ་མེད་ན་སྒོམ་པའི་རྒྱལ་པོ་ཡིན། །ལྟ་བའི་རྒྱལ་པོ་དེ་གཟུང་འཛིན་གཉིས་ལས་འདས་པ་ལ་བཤད་སོང༌། གཟུང་འཛིན་གཉིས་ལས་འདས་པ་ལ་ལྟ་བའི་རྒྱལ་པོ་དང༌། དེ་མ་ཡེངས་པར་དེ་འདྲའི་གཟུང་འཛིན་ཀུན་ལས་འདས་པའི་དེ་ཁོ་ན་ཉིད་རྟོགས་པའི་ལྟ་བ་གང་ཡིན་པ་དེ་མ་ཡེངས་པ་ལ་ཚུལ་བཞིན་དུ་སྤྱོད་པ་གང་གི་སྟེང་ལ་གནས་མ་ཐུབ་ན་སྒོམ་པའི་རྒྱལ་པོ་ཡིན་གསུངས་པ་རེད་འདུག་གོ །ཡེངས་པ་མེད་ན་སྒོམ་པའི་རྒྱལ་པོ་ཡིན། །གསུངས་པ་དེ། དེ་ལ་མ་ཡེངས་པར་སྤྱོད་དགོས་པ་རེད། རྡོ་རྗེ་འཆང་འཐུང་ནང༌། ཡེངས་མེད་སྒོམ་གྱི་དངོས་གཞིར་གསུངས་པ་བཞིན། ཞེས་པ་ལྟར་མ་ཡེངས་པར་སྤྱོད་དགོས་པ་རེད། མ་ཡེངས་པར་བསྟེན་དགོས་པ་རེད། མ་ཡེངས་པར་དྲན་པས་འཛིན་ཚུལ་བསྟེན་དགོས་པ་རེད། ཡེངས་པ་མེད་ན་སྒོམ་པའི་རྒྱལ་པོ་ཡིན། །གསུངས་པ་དེ་ལྟ་བའི་རྒྱལ་པོ་གཟུང་འཛིན་གཉིས་ལས་འདས་པ། གཟུང་འཛིན་གཉིས་ལས་འདས་པའི་གནས་ལུགས་ཀྱི་དོན་དམ་པའི་ལྟ་བ་གང་ཡིན་པ་དེ་མ་ཡེངས་པར་ཚུལ་བཞིན་དུ་རང་གི་རྒྱུད་ལ་སྦྱར་ཐུབ་ན་སྒོམ་པའི་རྒྱལ་པོ་ཡིན་གསུངས་པ་རེད། མ་ཡེངས་པར་དྲན་པས་འཛིན་ཚུལ་དང་བཅས་པར། མ་ཡེངས་ཟེར་བའི་སྐབས་དེ་ག་བལྟ་སྡོད་པ་ཙམ་ལ་མ་ཡེངས་པ་ཟེར་གྱི་ཡོད་མ་རེད། འོ་ན་ག་རེ་རེད། མ་ཡེངས་པ་ཟེར་མཁན་དེ་ད་དུང་དེའི་སྟེང་ལ་མྱོང་བ་ཐོན་པ་བྱེད་དགོས་ཀྱི་ཡོད་རེད། ཚར་གཅིག་ལྟ་བ་ངོ་འཕྲོད་ཚར་རེད་པ། ལྟ་བའི་སྟེང་ལ་ངོ་འཕྲོད་ཟིན་པ་དེ་ཡང་ནས་ཡང་དུ་དེ་ལ་རྩད་བདར་གཅད་ནས་ཕུ་ཐག་ཆོད་དགོས་པ་རེད། དེ་ལ་མ་ཡེངས་པ་ཟེར་གྱི་ཡོད་རེད། མདོའི་སྐབས་སུ་ཡིན་ན་ས་དང་པོ་མཐོང་ལམ་གྱི་བདེན་པ་ཆོས་ཉིད་མངོན་སུམ་དུ་རྟོགས་ཚར་བའི་རྗེས་དེ་ལ་ས་གཉིས་པ་ནས་བྱེད་ནས་བསྒོམ་ནས་འགྲོ་དགོས་ཀྱི་ཡོད་རེད། སྒོམ་ལམ་སྐོར་དགུ་ཆ་ཚང་འགྲོ་དགོས་ཀྱི་ཡོད་རེད། དེ་ནང་བཞིན་དེའི་སྐབས་སུ་ཡང་གཟུང་འཛིན་གཉིས་ལས་འདས་པའི་ལྟ་བའི་རྒྱལ་པོ་དེ་ཁོ་ན་ཉིད་གནས་ལུགས་ཕྱིན་ཅི་མ་ལོག་པར་རྟོགས་པའི་ལྟ་བདེ་ངོ་ཤེས་པ་ཙམ་གྱིས་ཕན་གྱི་ཡོད་མ་རེད།

དེའི་སྟེང་ལ་མ་ཡེངས་པར་ཡང་ནས་ཡང་དུ་ད་དུང་ལུང་དང་རིགས་པ་མན་ངག་དུ་མས་བརྒྱན་ནས་བསྒོམ་དགོས་པ་རེད་འདུག །དེ་ནང་ལ་སྤྱིར་བཏང་བསྒོམ་པ་ལ་ཀུ་སཱུ་ལའི་འཇོག་སྒོམ་དེ་དང༌། པཎྜི་ཏའི་དཔྱད་སྒོམ་གཉིས་ལས་གཙོ་བོ་དེ་ཀུ་སཱུ་ལའི་འཇོག་སྒོམ་གྱི་ཐོག་ནས་འགྲོ་དགོས་ཀྱི་ཡོད་རེད། ཀུ་སཱ་ལིའི་འཇོག་སྒོམ་ཟེར་ཡག་དེ་གོང་དུ་བཤད་པ་ནང་བཞིན་བླ་མ་ལ་གསོལ་བ་ཕུར་ཚུགས་སུ་བཏབ་ནས་ལུང་རིགས་ཀྱི་དཔྱད་པ་ཐམས་ཅད་ཕར་བཞག་ནས་བླ་མས་ཇི་ལྟར་བསྟན་པའི་གདམས་ངག་དེ་ཁོ་ན་བླ་མས་ག་འདྲས་གསུངས་ཡོད་པ་དེ་རང་གི་སྟེང་དུ་དད་པ་དང་ཡིད་ཆེས་ཀྱི་སྟེང་ནས་སྒོམ་བརྒྱབ་ཡག་དེ་རེད་འདུག །དེ་ལ་ཡེངས་པ་མེད་པ་སྒོམ་པའི་རྒྱལ་པོ་ཡིན། བྱ་རྩོལ་མེད་ན་སྤྱོད་པའི་རྒྱལ་པོ་ཡིན། །བྱ་རྩོལ་ཟེར་ཡག་དེ་གང་རེད། བྱ་བ་དང་རྩོལ་སྒྲུབ། བྱ་བ་དང་རྩོལ་སྒྲུབ་ཟེར་ཡག་དེ་ཕྱག་འཚལ་ཡག་འདྲ་པོ་དང་མཚན་མ་དང་བཅས་པ་དང་ཟག་པ་དང་བཅས་པའི་དགེ་བའི་རྩ་བ་དེ་ལ་བྱ་རྩོལ་གསུངས་པ་རེད། འབྲས་བུ་ལ་རེ་བ་ཡོད་པ། ལན་ལ་རེ་བ་ཡོད་པ། རྣམ་སྨིན་ལ་རེ་བ་ཡོད་པ། བཟང་པོའི་ཡོན་ཏན་ཐོབ་ཏུ་རེ་བ། ངན་པའི་སྐྱོན་ཐམས་ཅད་འདོར་དུ་རེ་བ། བཟང་པོའི་ཉམས་དང་བཟང་པོའི་རྟོགས་པ་ཐམས་ཅད་འཐོབ་ཏུ་རེ་བ། ངན་པའི་རྣམ་རྟོག་དང་ངན་པའི་ཉོན་མོངས་པ་ཐམས་ཅད་སྤང་དུ་རེ་བ། འོ་དེ་ཚོ་ལ་བྱ་རྩོལ་ཟེར་ནས་བཤད་པ་རེད། བྱ་བ་དང་བྲལ་བ་རྩོལ་བ་དང་བྲལ་བ། དེ་འདྲའི་ལྟ་བ་དང་དེ་འདྲའི་སྒོམ་པ་གཉིས་ཀ་ལ་བྱ་རྩོལ་མེད་པ་དགོས་ཀྱི་རེད་གསུངས་པ་རེད། དེ་འདྲའི་ལྟ་བ་ཡང་དག་པ་དང་དེ་འདྲའི་སྒོམ་པ་ཡང་དག་པའི་སྟེང་ནས་བྱ་བ་དང་རྩོལ་སྒྲུབ་དང་ལྡན་ན་དེ་སྤྱོད་པའི་རྒྱལ་པོ་ཡིན་གསུངས་སོང༌། བྱ་ནམ་མཁའ་ལ་འཕུར་བ་ལྟ་བུ་ཞིག་དགོས་ཀྱི་ཡོད་རེད། བྱ་ནམ་མཁའ་ལ་འཕུར་བའི་སྐབས་སུ་ཉམ་ང་བ་དང་འཇིགས་སྐྲག་གང་ཡང་ཡོད་མ་རེད་པ། ཉ་ཆུ་ལ་འཕྱོ་བ་དང༌། བྱ་ནམ་མཁའ་ལ་འཕུར་བ་ལྟ་བུ་ཞིག་དགོས་གསུངས་པ་རེད་འདུག

།བྱ་ནམ་མཁའ་ལ་འཕུར་བ་དང༌། ཉ་ཆུ་ལ་འཕྱོ་བ་ལ་ཉམ་ང་བག་ཚ་ཡོད་མ་རེད། དེ་ནང་བཞིན་གྱིས་རྩོལ་སྒྲུབ་ལས་འདས་པའམ་རྫོགས་ཆེན་གྱི་སྐབས་སུ་རིག་པ་བློ་འདས་ཟེར་ཡག་དེ་རེད། རྩོལ་བ་དང་བྲལ་བ་བྱ་རྩོལ་མེད་པ། རྫོགས་ཆེན་སྐབས་སུ་ཡང་ཚིག་དེ་མང་པོ་ཡོང་གི་ཡོད་རེད། རྫོགས་ཆེན་སྐབས་སུ་རིག་པ་ཚད་ཕེབས་རེད། རིག་པ་ཚད་ལ་ཕེབས་ཡོང་དུས་སྤྱོད་པའི་རྒྱལ་པོ་ཡིན་གསུངས་འདུག །རེ་དྭོགས་མེད་ན་འབྲས་བུ་མངོན་དུ་འགྱུར། །དེ་ཐམས་ཅད་ལ་རེ་དྭོགས་མེད་པ་ཞིག་དགོས་ཀྱི་ཡོད་རེད། རེ་དྭོགས་ཟེར་ཡག་དེ་སུ་ལ་རེ་དྭོགས་ཟེར་གྱི་ཡོད་རེད། ཕྱག་རྒྱ་ཆེན་པོ་ལ་རེ་དྭོགས་ཟེར་ཡག་མ་ཡིན་པ་དེ་འདྲ་པོའི་ལྟ་བའི་རྒྱལ་པོ་གཟུང་འཛིན་ལས་འདས་པ། དེ་འདྲ་པོའི་སྒོམ་པའི་རྒྱལ་པོ་མ་ཡེངས་པར་སྐྱོང་ཐུབ་པ། དེ་འདྲ་པོའི་སྤྱོད་པའི་རྒྱལ་པོ་བྱ་བ་དང་རྩོལ་སྒྲུབ་ཐམས་ཅད་ལས་འདས་པ། བློ་གང་གིས་ཀྱང་མ་འཛིན། ཡུལ་གང་དུའང་མི་དམིགས་པ་དེ་བྱ་རྩོལ་མེད་པ་རེད་པ། དེ་འདྲའི་སྤྱོད་པའི་རྒྱལ་པོ་གང་ཡིན་པ་དེ་གསུམ་ལ་རེ་དྭོགས་མེད་པ་དེ་ཐམས་ཅད་ལ་རེ་དྭོགས་མེད་པ་དགོས་ཀྱི་ཡོད་རེད། དེ་འདྲ་པོའི་ལྟ་བ་སྒོམ་པ་སྤྱོད་པ་བཟང་པོ་དེ་ཚོ་ཐོབ་ཡོང་བསམ་པའི་རེ་བ། དེ་འདྲ་པོའི་ལྟ་བ་བཟང་པོ་སྒོམ་པ་བཟང་པོ་སྤྱོད་པ་བཟང་པོ་དེ་ཚོ་བརླག་འགྲོ་ཡོང་བསམ་པའི་དྭོགས་པ་མེད་པ། རེ་དྭོགས་མེད་ན་ཉམ་ང་བག་ཚ་མེད་པ། སེང་གེ་གངས་ལ་འགྲོ་བ་དང་ཉ་ཆུ་ལ་འཕྱོ་བ་བྱ་ནམ་མཁའ་ལ་འཕུར་བ་ནང་བཞིན་གྱིས་རེ་དྭོགས་མེད་པ་ཞིག་དགོས་ཀྱི་རེད་གསུངས་འདུག །རེ་དྭོགས་མེད་ན་འབྲས་བུ་མངོན་དུ་འགྱུར། ༈ །གསུངས་པ་རེད། རྗེ་བཙུན་མི་ལ་རས་པས། ང་མི་ལ་རས་པ་འདྲེས་མི་འཇིགས། །མི་ལ་རས་པ་འདྲེས་འཇིགས་ན། །གནས་ལུགས་རྟོགས་པ་དོན་རེ་ཆུང༌། །ཞེས་པ་དང༌། ཡང་འདི་ལྟར། ངེད་སེམས་ཉིད་རྟོགས་པ་འདྲེས་མི་འཇིགས། ངེད་སེམས་ཉིད་རྟོགས་པ་འདྲེས་འཇིགས་ན།

མཐོ་བྲག་ལ་གནས་པ་དོན་གོ་ཆུང༌། ཞེས་གསུངས་པའི་དོན་ནི་ང་བྲག་དཀར་པོ་སྒང་ལ་བཞུགས་བསྡད་པ་དོན་གོ་ཆུང་གསུངས་པ་མ་རེད། བྲག་སྒང་ལ་བཞུགས་ནས་ལས་ཀ་ཞིག་བྱས་ཡོད་རེད་པ། ལས་ཀ་དེ་ག་རེ་བྱས་ཡོད་རེད་ཟེར་ན། ལྟ་བ་ཐམས་ཅད་ལས་འདས་པ། སྒོམ་པ་ཐམས་ཅད་ལས་འདས་པ། སྤྱོད་པ་ཐམས་ཅད་ལས་འདས་པ། འབྲས་བུ་ཐམས་ཅད་མངོན་དུ་གྱུར་ནས། ལྟ་བའི་གཟེར་གསུམ། སྒོམ་པའི་གཟེར་གསུམ། སྤྱོད་པའི་གཟེར་གསུམ། འབྲས་བུའི་གཟེར་གསུམ་ཟེར་ནས་གཟེར་བཅུ་གཉིས་གནང་ཡོད་རེད། ཡོལ་མོ་གངས་རྭར་ལྟ་སྒོམ་སྤྱོད་པའི་གཟེར་མགུར་དུ་གསུངས་པའི་སྐབས། གཟེར་གསུམ་ནང་ནས་གཟེར་གཅིག་འདེབས། །གཟེར་ནི་ཆོས་ཉིད་སྟོང་པའི་གཟེར། །འདེབས་མཁན་བླ་མ་དམ་པས་མཛོད། །གསུངས་འདུག །དེ་འདྲའི་ཆོས་ཉིད་ཀྱི་ལྟ་བའི་གཟེར་གསུམ་སྒོམ་པའི་གཟེར་གསུམ་སྤྱོད་པའི་གཟེར་གསུམ་འབྲས་བུའི་གཟེར་གསུམ་བཅས་གཟེར་བཅུ་གཉིས་ཀྱི་ཐོག་ནས་ཉམས་ལེན་བྱེད་ཡོང་དུས་དེའི་ནང་ནས་ཡག་ཤོས་དེ་ཆོས་ཉིད་སྟོང་པའི་གཟེར་དེ་རེད་འདུག །འདེབས་མཁན་བླ་མ་རིན་པོ་ཆེ་རེད། འདེབས་ས་དེ་ང་རང་རེད། འདེབས་ཚར་ནས་འབྲས་བུ་དེ་ང་དེ་འདྲ་པོ་ཞིག་བྱུང་སོང་ཟེར་ནས་ད་ང་ཁྱོད་རང་ལ་སྐྲག་གི་མེད་གསུངས་འདུག །དེ་ནས་ཁོང་བརླག་སོང་བ་རེད། འོ་དེ་འདྲ་པ་རེ་དྭོགས་མེད་ན་འབྲས་བུ་མངོན་དུ་འགྱུར། ༈ །གསུངས་པ་རེད། 

 00000255 དམིགས་པའི་ཡུལ་འདས་སེམས་ཀྱི་རང་བཞིན་གསལ། ། བགྲོད་པའི་ལམ་མེད་སངས་རྒྱས་ལམ་སྣ་ཟིན། ། བསྒོམ་པའི་ཡུལ་མེད་གོམས་ན་བླ་མེད་བྱང་ཆུབ་འཐོབ། ༈ །༡༥། 00000000 དམིགས་པའི་ཡུལ་འདས་སེམས་ཀྱི་རང་བཞིན་གསལ། །ཞེས་པའི་སྐབས་དམིགས་ཟེར་ཡག་དེ་སྤྱིར་བཏང་མཚན་མར་འཛིན་པ་ཞིག་ལ་དམིགས་ཟེར་གྱི་ཡོད་རེད་འདིའི་སྐབས་སུ་སྤྱིར་བཏང་ང་ཚོས་དུས་རྒྱུན་ཡུལ་ལ་དམིགས་ཟེར་ཡག་དེ་ལ་གོ་རྒྱུ་མ་ཡིན་པར་མཚན་མར་འཛིན་པ་ཞིག་ལ་གཙོ་བོ་གོ་དགོས་ཀྱི་ཡོད་རེད། མཚན་མར་འཛིན་པའི་ཡུལ་ལས་འདས་ནས་གསུངས་པ་རེད། མཚན་མར་འཛིན་ན་དམིགས་པ་ཆགས་འགྲོ་བ་རེད། མཚན་མར་འཛིན་པ་ལས་འདས་ཡོང་དུས་དམིགས་པའི་ཡུལ་ལས་འདས་པ་ཞེས་བཤད་ཡོང་བ་རེད། དེ་འདྲ་ཡིན་དུས་དམིགས་པའི་ཡུལ་ལས་འདས་ཟེར་དུས་མཚན་མར་འཛིན་པའི་ཡུལ་ལས་འདས་པ། མཚན་མར་སུ་ལ་འཛིན་པ་རེད་ཟེར་ན། འཛིན་ས་དེ་གསང་སྔགས་ཀྱི་སྐབས་སུ་ལྷ་བསྒོམ་ཡག་སྔགས་བཟླས་ཡག་དེ་ག་ནང་བཞིན་གྱིས་དཀྱིལ་འཁོར་ཡིད་ལ་བྱེད་ཡག །མངོན་བྱང་ལྔ་སོགས་བསྐྱེད་ཡག་དང་ལྷའི་དཀྱིལ་འཁོར་དང་ལྷའི་གཞལ་ཡས་ཁང་ལ་སོགས་པ་མང་པོ་བསྒོམ་ཡག་ཡོད་རེད་པ་དེ་ཚོ་ཐམས་ཅད་འདིའི་སྐབས་སུ་དམིགས་པའི་ཡུལ་མཚན་མར་འཛིན་པ་རེད། ཕྱིའི་གཟུགས་སྒྲ་དྲི་རོ་རེག་བྱ་ལ་སོགས་པ་དེ་འདྲ་ལ་མཚན་མར་འཛིན་པ་གོ་རྒྱུ་མ་ཡིན་པ། ནང་བསྐྱེད་པ་ལྷ། བཟླ་བ་སྔགས། བརྟེན་པ་ག །ཞལ་ཡས་ཁང་ལ་སོགས་པ་བསྒོམ་པ་དེ་ཚོ་ལ་གོ་དགོས་པ་རེད། ལྷ་བསྒོམ་པ་དང་སྔགས་བཟླ་བ་ལ་སོགས་པ་དེ་ཚོ་ད་ལྟ་འདིའི་སྐབས་སུ་མཚན་མར་འཛིན་པའི་ཡུལ་དེ་ལ་བཞག་གི་ཡོད་རེད། དེ་འདྲའི་ལྷ་བསྒོམ་ཡག་དང་སྔགས་བགྲང་བ་ལ་སོགས་པ་དེ་དམིགས་པའི་ཡུལ་དེ་དག་ཐམས་ཅད་ལས་འདས་ཟེར་བའི་སྐབས་སུ་དམིགས་པའི་ཡུལ་ལས་ཕ་རོལ་ཏུ་འགྲོ་བ། དམིགས་པའི་གཟེབ་ལས་ཐར་བ། དམིགས་པའི་ཡུལ་ལས་ལ་བཟླ་བ། དམིགས་པའི་ཡུལ་དང་བྲལ་བ་རེད་འདུག །དེ་ལས་འདས་གསུངས་པ་རེད།

འདས་ཟེར་བའི་སྐབས་སུ་དེ་ལས་ཕར་སོང་བ། དེ་ནས་ཕར་ཕྱིན་པ། དམིགས་པའི་ཡུལ་གྱི་ནང་ལ་འཇུག་རྒྱུ་མེད་པ་རེད། དམིགས་པའི་ཡུལ་ལས་འདས་དགོས་ཀྱི་ཡོད་རེད། དེ་འདྲའི་དམིགས་པའི་ཡུལ་དེ་དག་ཐམས་ཅད་ལས་འདས་ན་སྤྱིར་བཏང་ང་ཚོས་དུས་རྒྱུན་ལྷ་བསྒོམ་པ་དང་སྔགས་བགྲང་བ་གཅིག་པུ་ལ་བཞག་ན་འགྲིག་གི་མི་འདུག །དཔེར་ན་སྟོང་པ་ཉིད་བསྒོམ་པ་ཡིན་ནའང་འགྲིག་གི་ཡོད་རེད། སྟོང་ཉིད་སྒོམ་པའི་སྐབས་སུ་སྟོང་ཉིད་ལ་མཚན་མར་འཛིན་ན་དམིགས་པའི་ཡུལ་ཆགས་འགྲོ་བ་རེད་པ། སྟོང་ཉིད་ལ་མཚན་མར་འཛིན་པ། མི་རྟག་པ་ལ་མཚན་མར་འཛིན་པ། བདག་མེད་པ་ལ་མཚན་མར་འཛིན་པ། དེ་ག་ནང་བཞིན་གྱིས་སྟོང་ཉིད་བཅུ་དྲུག་ལ་སོགས་པ་ལ་མཚན་མར་འཛིན་པ། སངས་རྒྱས་ཀྱི་སྐུའི་གསང་བ་བསམ་གྱིས་མི་ཁྱབ་པ། གསུང་གི་གསང་བ་བསམ་གྱིས་མི་ཁྱབ་པ། ཐུགས་ཀྱི་གསང་བ་བསམ་གྱིས་མི་ཁྱབ་པ། ཡོན་ཏན་གསང་བ་བསམ་གྱིས་མི་ཁྱབ་པ། ཕྲིན་ལས་གསང་བ་བསམ་གྱིས་མི་ཁྱབ་པ། གསང་བ་བསམ་གྱིས་མི་ཁྱབ་པ་ལ་ཡང་འཛིན་པ་ཆགས་སོང་ན་དམིགས་པ་ཆགས་འགྲོ་བ་རེད་འདུག །དེ་འདྲ་ཡིན་དུས་དེ་འདྲའི་མཐའ་ཐམས་ཅད་དང་བྲལ་བ་མཐའི་འཛིན་སྟངས་རགས་པ་ལ་བཤད་ཅི་དགོས་ཏེ་མཐའི་འཛིན་སྟངས་ཕྲ་བ་ལས་ཀྱང་འདས་དགོས་པ་རེད་འདུག །དེ་ལ་བརྟེན་ནས་དམིགས་པའི་ཡུལ་ལས་འདས་གསུངས་པ་རེད། དེ་འདྲའི་དམིགས་པའི་ཡུལ་དེ་དག་ཐམས་ཅད་ལས་འདས་ན་སེམས་ཀྱི་རང་བཞིན་གསལ་གསུངས་པ་རེད། སེམས་ཀྱི་རང་བཞིན་ཟེར་བ་དེའི་སྐབས་སུ་ལ་གང་རེད། དམིགས་པ་མེད་པ་ལ་གོ་དགོས་པ་རེད། དམིགས་པ་མེད་པས་རང་བཞིན་གསལ་ཐུབ་ཀྱི་རེད་གསུངས་པ་རེད། དམིགས་པ་མེད་པའི་ལྟ་བ། དམིགས་པ་མེད་པའི་སྒོམ་པ། དམིགས་པ་མེད་པའི་ཉམས་ལེན། དམིགས་པ་མེད་པས་ལྷ་བསྒོམ་ཡག །དམིགས་པ་མེད་པས་སྔགས་བཟླ་ཡག །དམིགས་པ་མེད་པས་སྟོང་པ་ཉིད་བསྒོམ་ཡག །དམིགས་པ་མེད་པས་བྱང་ཆུབ་ཀྱི་སེམས་བསྒོམ་ཡག །དམིགས་པ་མེད་པའི་བྱམས་པ། དམིགས་པ་མེད་པའི་སྙིང་རྗེ།

དམིགས་པ་མེད་པའི་ཏིང་ངེ་འཛིན་ལ་སོགས་པ་བསྒོམ་ཡག་དེ་ཚོ་ཚང་མ་སེམས་ཀྱི་རང་བཞིན་འདིའི་སྐབས་སུ་དམིགས་མེད་གསུངས་པ་རེད། དམིགས་པ་མེད་པའི་དོན་དེ་གསལ་བ་ཡིན་དུས་སེམས་ཀྱི་རང་བཞིན་གསུངས་པ་རེད། སེམས་ཀྱི་རང་བཞིན་སེམས་ཀྱི་གནས་ལུགས་གསུངས་པ་འདྲ་པོ་ལ་གོ་རྒྱུ་མ་ཡིན་པ་འདིའི་སྐབས་སུ་སེམས་ཀྱི་རང་བཞིན་གསུངས་པའི་སྐབས་སུ་དམིགས་པའི་ཡུལ་ལས་འདས་ཡོང་དུས་དམིགས་པ་མེད་པ་ལ་གནས་པ་རེད་འདུག །ཆོས་ཉིད་རྣམ་འབྱེད་ནང་ལ། དམིགས་པ་ཡི་ནི་སྦྱོར་བ་དང༌། །མི་དམིགས་པ་ཡི་སྦྱོར་བ་དང༌། །དམིགས་པ་མི་དམིགས་སྦྱོར་བ་དང༌། །མི་དམིགས་དམིགས་པའི་སྦྱོར་བའོ། །ཞེས་སྦྱོར་བ་བཞི་གསུངས་ཡོད་རེད། འདིའི་སྐབས་སུ་སེམས་ཀྱི་རང་བཞིན་མི་དམིགས་པའི་སྦྱོར་བ་རེད། སེམས་ཀྱི་རང་བཞིན་དམིགས་པ་མེད་པའི་དོན་དམ་པའི་གནས་ལུགས། དམིགས་པ་མེད་པའི་དེ་ཁོ་ན་ཉིད་ཀྱི་མཐར་ཐུག །དམིགས་པ་མེད་པའི་དེ་ཁོ་ན་ཉིད་ཀྱི་གནས་ལུགས་གང་ཡིན་པ་དེ་གསལ་བའམ་དེ་མངོན་དུ་འགྱུར་བ་ཡིན་ན་གསལ་ཞེས་གསུངས་པ་རེད། གསལ་ཟེར་ཡག་དེ་གསལ་པོ་ཡོད་ཟེར་བ་ལ་མ་ཡིན་པ་དེ་མངོན་དུ་འགྱུར་བ་ཉམས་སུ་མྱོང་བ་ཡང་དག་པར་ངེས་པ་ཡང་དག་པར་ཉམས་སུ་མྱོང་བ་ཡང་དག་པའི་གནས་ལ་སླེབས་པ་དེ་ལ་རང་བཞིན་གསལ་གསུངས་པ་རེད། དེ་འདྲ་ཡིན་དུས་སེམས་ཀྱི་རང་བཞིན་ག་རེ་རེད་སེམས་ཀྱི་རང་བཞིན་དམིགས་པ་མེད་པ་རེད། དམིགས་པའི་ཡུལ་ཐམས་ཅད་ལས་འདས་ཡོང་དུས་དམིགས་པ་མེད་པ་ལ་སླེབས་ཀྱི་རེད། དང་པོ་དམིགས་པ་ཡོད་རེད། དམིགས་པ་ཡོད་པ་ལ་མན་ངག་བཟང་པོས་བཅིངས་དམིགས་པ་མེད་པའི་ལྟ་སྒོམ་སྤྱོད་གསུམ་ལ་ངེས་ཤེས་འདྲོང་ཡོང་དུས་དམིགས་པ་མེད་པ་ལ་སླེབས་སོང་བ་རེད་འདུག །ཞི་བ་ལྷས། གང་ཚེ་དངོས་དང་དངོས་མེད་དག །བློ་ཡི་མདུན་ན་མི་གནས་པ། །དེ་ཚེ་རྣམ་པ་གཞན་མེད་པ། །དམིགས་པ་མེད་པ་རབ་ཏུ་ཞི། །གསུངས་པ་ལྟ་བུའོ། དེས་ན་སེམས་ཀྱི་རང་བཞིན་གསལ་གསུངས་པའི་སྐབས་ལ་སེམས་ཀྱི་རང་བཞིན་དམིགས་པ་མེད་པའི་དོན་དེ་གསལ་པོ་ཡོང་གི་རེད།

དེ་གསལ་ཡོང་དུས་གཞིའི་སྐབས་སུ་དམིགས་པའི་ཡུལ་ལས་འདས་ནས་སེམས་ཀྱི་རང་བཞིན་གསལ་ཡོང་དུས་ལམ་གྱི་སྐབས་སུ། བགྲོད་བའི་ལམ་མེད་སངས་རྒྱས་ལམ་སྣ་ཟིན། གསུངས་འདུག །གཞིའི་སྐབས་སུ་དེ་འདྲ་པོ་ཞིག་གིས་གསལ་འདེབས་དགོས་ཀྱི་ཡོད་རེད། གཞིའི་སྐབས་སུ་དེ་འདྲའི་གནས་ལུགས་ལ་ངོ་འཕྲོད་དགོས་པ་རེད། གཞིའི་སྐབས་སུ་དེ་འདྲ་པོའི་གནས་ལུགས་ལ་བཙན་ས་ཟིན་དགོས་པ་རེད། དེ་འདྲའི་བཙན་ས་ཟིན་ནས། བགྲོད་བའི་ལམ་མེད་སངས་རྒྱས་ལམ་སྣ་ཟིན། །དེ་འདྲའི་དམིགས་པ་མེད་པའི་དོན་དེ་གསལ་པོར་ཉམས་སུ་མྱོང་ཐུབ་ན་དེ་ནས་བགྲོད་པའི་ལམ་ཡོད་མ་རེད། བགྲོད་པའི་ལམ་ཟེར་དུས་འདིའི་སྐབས་སུ་ལམ་དེ་ག་བ་ལ་གོ་དགོས་པ་རེད་ཟེར་ན། ཐེག་པ་ཆུང་ངུའི་ལམ། ཐེག་པ་ཆེན་པོ་བྱང་ཆུབ་སེམས་དཔའི་ལམ་ལ་སོགས་གང་ལ་ཡང་མི་གོ་པ་རེད། ཐེག་པ་ཆེ་ཆུང་གི་ལམ་དང་ལམ་ལྔ་ལ་སོགས་པ་གང་ཡང་དགོས་ཀྱི་མ་རེད་གསུངས་འདུག །བགྲོད་པའི་ལམ་དགོས་ཀྱི་མ་རེད། བགྲོད་པའི་ལམ་མེད་གསུངས་འདུག །བགྲོད་པའི་ལམ་ཐམས་ཅད་ལས་འདས་གསུངས་པ་ལ་ལམ་མེད་གསུངས་པ་རེད་མ་གཏོགས་སྤྱིར་བགྲོད་པའི་ལམ་མེད་གསུངས་པ་མ་རེད། བགྲོད་པའི་ལམ་མེད་ཟེར་དུས་བགྲོད་པའི་ལམ་ལས་ཕ་རོལ་དུ་སོན་པ། བགྲོད་པའི་ལམ་ལས་འདས་གསུངས་པ་རེད། དེ་ལ་བརྟེན་ནས་བགྲོད་པའི་ལམ་མེད་ཟེར་ནས་གཞི་བྱེ་བྲག་པ་ཞིག་ལ་སྦྱར་དགོས་པ་རེད་མ་གཏོགས་སྤྱི་ཡོང་གི་ཐོག་ནས་བགྲོད་པའི་ལམ་ཡོད་མ་རེད་ཟེར་ན་སྐུར་བ་བཏབ་འགྲོ་གི་རེད་པ། ཡིན་ན་ཡང་བགྲོད་པའི་ལམ་མེད་ཟེར་དུས་གཞི་ག་འདྲ་ཞིག་ལ་སྦྱར་ནས་བཤད་ཀྱི་ཡོད་ཟེར་དུས་གཞི་དེ་དམིགས་པ་མེད་པའི་བཙན་ས་ཟིན་ན། དེ་འདྲའི་རང་རྒྱུད་ལྡན་གྱི་གང་ཟག་ལ་བགྲོད་པའི་ལམ་ལས་འདས་པ་ཡིན་གསུངས་པ་རེད། རྗེ་བཙུན་མི་ལ་རས་པས། སྒོམ་པ་པོ་མེད་བསྒོམ་བྱ་མེད། །བགྲོད་བྱ་ས་དང་ལམ་ཡང་མེད། །འབྲས་བུ་སྐུ་དང་ཡེ་ཤེས་མེད། །དེ་ཕྱིར་མྱ་ངན་འདས་པ་མེད། །གསུངས་འདུག

།དེའི་སྐབས་ལ་མེད་མེད་གསུངས་པ་དེ་ག་རེ་རེད། སྤྱིར་མེད་ཟེར་ནས་གསུངས་པ་མ་ཡིན་པ། གཞི་བྱེ་བྲག་པ་ཞིག་ལ་སྦྱར་དགོས་པ་རེད། སུའི་ངོ་ལ་མེད་པ་རེད་ཟེར་ནས་སྤྱིར་བཏང་དེ་བཤད་དགོས་པ་རེད། སུའི་ངོ་ལ་ལམ་མེད་པ་རེད། སུའི་ངོ་ལ་འབྲས་བུ་མེད་པ་རེད་ཟེར་ནས་བཤད་ཡོང་དུས་དེ་འདྲ་བའི་དམིགས་པའི་ལྟ་བ་དང་དམིགས་པའི་མཚན་མར་འཛིན་པ་མཐའ་དག་ལས་འདས་ནས་དམིགས་པ་མེད་པའི་གནས་ལུགས་དེ་ཁོ་ན་ཉིད་ཁོང་དུ་ཆུད་ཟིན་པ་དང༌། དམིགས་པ་མེད་པའི་གནས་ལུགས་གང་ཡིན་པ་དེ་ཉིད་ཡང་དག་པར་ངེས་ཟིན་པའི་རྒྱུད་ལྡན་གྱི་གང་ཟག་ལ་གཞི་དང་ལམ་འབྲས་བུ་ལ་སོགས་པ་མེད་གསུངས་ཀྱི་ཡོད་རེད། འོ་དེ་འདྲ་བྱེད་ནས་ལྟོས་གཞི་གཅིག་ལ་སྦྱར་ནས་ཡོད་མེད་ཀྱི་མཚམས་འཛིན་དེ་བཤད་དགོས་པ་རེད་མ་གཏོགས་སྤྱིར་ཡོད་པ་དང་མེད་པ་ཟེར་ནས་བཤད་བཞག་ན་ལྟ་བ་བཤད་ཤེས་ཡག་མེད་པ་རེད། ལྷག་པར་དུ་དབུ་མའི་སྐབས་སུ་འདི་དགག་བྱ་ཆེན་པོ་ཡོད་པ་རེད། དེ་ཡིན་དུས་མ་བརྟག་མ་དཔྱད་པའི་གནས་སྐབས། ཅུང་ཟད་དཔྱད་པའི་གནས་སྐབས། ཤིན་ཏུ་དཔྱད་པའི་གནས་སྐབས་ཟེར་ཡག་གི་གནས་སྐབས་གསུམ་གྱི་རང་བཞིན་དེ་དབུ་མའི་སྐབས་སུ་ཞེ་དྲག་རྩ་བ་ཆེན་པོ་གསུངས་བསྡད་ཀྱི་ཡོད་རེད། ད་ལྟ་ཕྱག་རྒྱ་ཆེན་པོའི་མན་ངག་གི་ལུགས་ལ་ཡང་སྤྱིར་བཏང་གི་ལྟ་བའི་ཡུལ་ལས་འདས་པ་དང་སྤྲོས་པའི་ཡུལ་ལས་འདས་པ་དང་མཚན་འཛིན་གྱི་ཡུལ་ལས་འདས་པ་ཟེར་མཁན་དེ་ཚོ་ཐམས་ཅད་ཀྱང་སྤྱིར་ལྟ་ཐོག་ནས་བཤད་བསྡད་པ་འདྲ་པོ་མ་ཡིན་པ། ལྟ་བ་རྒྱུད་ལྡན་གྱི་གང་ཟག་དེ་ལྟ་བུ་དེ་ལ་ཡང་དབང་པོ་རབ་འབྲིང་ཐ་མ་གསུམ་ཡོད་པ་དང་དབང་པོ་རབ་དེ་ལ་དམིགས་པའི་ཡུལ་ལས་འདས་ནས་དམིགས་མེད་ཀྱི་བཙན་ས་ཟིན། དེ་འདྲ་བ་ལ་གཞི་ལམ་འབྲས་གསུམ་དགོས་ཀྱི་མ་རེད་གསུངས་པའི་སྐད་ཆ་དེ་འདྲ་ཞིག་གིས་སྟེང་ནས་འགྲོ་དགོས་ཀྱི་རེད། གོ་རིམ་དེ་འདྲ་པོ་ཞིག་ངེས་པའི་ཐོག་ནས་འགྲོ་དགོས་པ་རེད་མ་གཏོགས་ཕྱག་རྒྱ་ཆེན་པོ་ཉམས་ལེན་བྱེད་མཁན་ཚང་མ་ལ་ལྟ་སྒོམ་སྤྱོད་གསུམ་ཡོད་མ་རེད་ཟེར་བཞག་ན་ཡོང་གི་མ་རེད་པ།

འདི་ཧ་ཅང་ཐལ་ཆེ་བའི་སྐྱོན་ཡོང་གི་ཡོད་རེད། བགྲོད་པའི་ལམ་མེད་སངས་རྒྱས་ལམ་སྣ་ཟིན། དེ་ཡིན་དུས་བགྲོད་པའི་ལམ་ཐེག་པ་ཆུང་ངུ་ལ་སོགས་པ་དང་ཐེག་པ་འབྲིང་དང་ཐེག་པ་ཆེན་པོ་ལ་སོགས་པ་གང་ཡང་མེད་པ་རེད། ལམ་ལྔ་དང་ས་བཅུ་ལ་སོགས་པ་དེ་ཚོ་ཡང་མ་དགོས་པ་རེད། མི་ལས། ཕྱག་རྒྱ་ཆེན་པོ་ཅིག་ཆོད་ལ། །རྨོངས་པས་ས་ལམ་བརྩི་བ་འཁྲུལ། །གསུངས་པ་ལྟར། ཕྱག་རྒྱ་ཆེན་པོ་ཟེར་ཡག་དེ་ལམ་ཅིག་ཆོད་རེད་གསུངས་པ་རེད། གང་རེད་ཟེར་ན་དབང་པོ་ཡང་རབ་ཀྱི་ཉམས་ལེན་རེད། དབང་པོ་རིམ་གྱིས་པ་མ་རེད། ཅིག་ཆར་བ་རེད། ཤེས་རབ་ཅིག་ཆར་བ་དང་དབང་པོ་ཅིག་ཆར་བའི་ཉམས་ལེན་ཡིན་པ་ཡིན་དུས་ཕྱག་རྒྱ་ཆེན་པོ་ཟེར་ཡག་དེ་ཅིག་ཆོད་རེད། གནས་ལུགས་གཅིག་རྟོགས་སོང་ན་ཆོས་ཐམས་ཅད་ཁོང་དུ་ཆུད་ཚར་བ་རེད། རིམ་པ་བཞིན་དུ་ས་བཅུ་ལམ་ལྔ་ཟེར་ནས་བརྩི་མ་དགོས་པ་རེད། དེས་ན་རྨོངས་པས་ས་ལམ་བརྩི་བ་འཁྲུལ་བ་རེད་གསུངས་པ་རེད། དེས་ན་བགྲོད་པའི་ལམ་མེད་གསུངས་ཡག་དེ་འདིའི་སྟེང་ནས་འགྲོ་དགོས་ཀྱི་འདུག །བགྲོད་པའི་ལམ་ཐེག་པ་ཆུང་ངུ་ལ་སོགས་པ་ཐམས་ཅད་མེད་པ། སངས་རྒྱས་པ་ཞེས་བྱ་བའི་ལམ་སྣ་ཟིན་ཅིང་ལམ་སྣ་ཟིན་ཚར་དུས་སངས་རྒྱས་པའི་ལམ་ཚད་མ་དེ་ཟིན་ཐུབ་ཀྱི་ཡོད་རེད། ལམ་སྣ་ཟིན་པའམ་སངས་རྒྱས་པའི་ལམ་ལ་འགྲོ་ཐུབ་པ། སངས་རྒྱས་པའི་ལམ་ལ་བཙན་ས་ཟིན་ཐུབ་པ། སངས་རྒྱས་ཟེར་བ་དེ་སྤྱིར་བཏང་ང་རང་ཚོས་མང་ཆེ་བ་ཞིག་གི་བསམ་བློ་ནང་ལ་སངས་རྒྱས་ཟེར་དུས་དབུ་ལ་གཙུག་གཏོར་ཞབས་ལ་འཁོར་ལོ་ཡོད་མཁན་ཞིག་ལ་ཡིན་གཅིག་མིན་གཉིས་དམིགས་པ་འདྲ་པོ་ཞིག་བསམ་བློ་བཏང་དགོས་པ་དེ་མ་དགོས་པ་རེད་འདུག །སངས་རྒྱས་ཟེར་ཡག་དེ་གནས་ལུགས་མངོན་དུ་འགྱུར་ན་སངས་རྒྱས་ཡིན་པ་རེད། གནས་ལུགས་མངོན་དུ་མ་གྱུར་བའི་སྐབས་སུ་སེམས་ཅན་ཟེར་གྱི་ཡིན་པ་རེད། དེ་འདྲ་ཡིན་དུས་སེམས་ཀྱི་གནས་ལུགས་ལ་བཙན་ས་ཟིན་ནས་སེམས་དོན་ངོ་འཕྲོད་ན་སངས་རྒྱས་རེད།

སེམས་དོན་ངོ་མ་འཕྲོད་པའི་གནས་སྐབས་ན་སེམས་ཅན་རེད། དེ་འདྲ་ཞིག་གི་ཁྱད་པར་མ་གཏོགས་ཡིན་གཅིག་མིན་གཉིས་སངས་རྒྱས་ཟེར་བའི་སྐབས་སུ་དབུ་ལ་གཙུག་གཏོར་ཞབས་ལ་འཁོར་ལོ་ཡོད་མཁན་ཞིག་མ་དགོས་པ་རེད། སངས་རྒྱས་ཟེར་ཡག་དེ། རྗེ་སྐུ་ཚེ་གཅིག་ལ་སངས་རྒྱས་ནས། །མཚན་ཐོས་ཚད་ཐར་པའི་ལམ་སྣ་འདྲེན། །ཟེར་དུས་རྗེ་བཙུན་མི་ལ་རས་པ་ལྟ་བུ་ཡིན་ན་ཚེ་གཅིག་ལུས་གཅིག་ལ་སངས་རྒྱས་པ་དེ་ལྟ་བུ་རེད། བསྒོམ་པའི་ཡུལ་མེད་གོམས་ན་བླ་མེད་བྱང་ཆུབ་འཐོབ། ༈ །སྒོམ་དུ་མེད་པ་ཡིན་དུས་བསྒོམ་པའི་ཡུལ་མེད་གསུངས་པ་རེད། བསྒོམ་རྒྱུའི་ཆོས་ཡོད་མ་རེད་པ། བསྒོམ་རྒྱུའི་ཆོས་དེ་འདྲ་ཞིག་ཡོད་རེད། བསྒོམ་པར་བྱ་རྒྱུའི་ཆོས་དེ་འདྲ་ཞིག་ཡོད་རེད། དཔེར་ན། བསྒོམ་རྒྱུ་ཕྱག་རྒྱ་ཆེན་པོ་འདྲ་པོ་ཞིག་བཤད་པ་ཡིན་ན་ཕྱག་རྒྱ་ཆེན་པོ་ཟེར་ཡག་དེ་འདི་འདྲ་ཞིག་ཡོད་རེད། རྫོགས་པ་ཆེན་པོ་ཟེར་ཡག་དེ་འདི་འདྲ་ཞིག་ཡོད་རེད། དབུ་མ་ཆེན་པོ་ཟེར་ཡག་དེ་འདི་འདྲ་ཞིག་ཡོད་རེད་ཟེར་ནས་བཤད་དགོས་ན་བཤད་རྒྱུ་མེད་པ་རེད། མཐའ་ཐམས་ཅད་ལས་འདས་པ་ཡིན་པ་རེད། ཡུལ་དང་ཡུལ་ཅན་གྱི་སྤྲོས་པ་མཐའ་དག་ཉེ་བར་ཞི་བའི་ཉེར་ཞིའི་དབྱིངས་ན་དེ་འདྲའི་བསྒོམ་པའི་ཡུལ་མེད་པ་རེད། དེས་ན་སྒོམ་དུ་མེད་པའི་ཡུལ་མེད་པ་དེ་ཉིད་བསྒོམ་ན་སྒོམ་དུ་མེད་པ་རེད། སྒོམ་དུ་མེད་ཡོང་དུས་བསྒོམ་ཡག་ཁོ་རང་མེད་ན་བསྒོམ་པའི་ཡུལ་ཡོང་གི་མ་རེད་པ། བསྒོམ་རྒྱུ་ཞིག་ཡོད་ན་བསྒོམ་པའི་ཡུལ་ཡོང་གི་རེད་མ་གཏོགས་སྒོམ་ཞེས་བྱ་བ་ཁོ་རང་ཡང་རྟོག་པས་བཏགས་ཙམ་རྟེན་ཅིང་འབྲེལ་བར་འབྱུང་ཙམ་རེད་མ་གཏོགས་དོན་ལ་བསྒོམ་པ་མེད་པ་ཧ་གོ་ཐུབ་ཀྱི་ཡོད་རེད། དེ་འདྲ་ཡིན་དུས་རིག་པས་དཔྱད་ནས་སྟོང་ཉིད་དུ་སོང་བ་དང་རིག་པས་དཔྱད་ནས་སྒོམ་དུ་མེད་པ་འདྲ་པོ་ཞིག་ལ་ཁས་ལེན་པ་མ་ཡིན་པ། གང་ཟག་དབང་པོ་དང་ཤེས་རབ་རྣོ་བ་ཐམས་ཅད་ཀྱིས་བླ་མའི་མན་ངག་ལ་ཕུར་ཚུགས་སུ་བསྒོམ་ཡོང་དུས་རང་གི་ཚེ་རབས་སྔ་མའི་ཆོས་ལ་སྦྱང་པ་ཆེན་པོ་ཡོད་བསྡད་ཡག་གི་ལས་འཕྲོ་དེ་སད་ཡོང་དུས་གནས་ལུགས་ཀྱི་བཙན་ས་ཟིན་པ་དང་གནས་ལུགས་ངོ་འཕྲོད་ཡོང་བ་རེད།

དེ་འདྲའི་གནས་ལུགས་ངོ་འཕྲོད་ཡོང་དུས་བསྒོམ་དུ་མེད་པའི་གནས་ལུགས་དེ་རྟོགས་ཐུབ་ཀྱི་ཡོད་པ་རེད། དེ་འདྲ་མ་གཏོགས་རེ་རེ་བཞིན་དུ་རིགས་པ་བཏང་ནས་རིག་པ་དེས་བསྒོམ་དུ་མེད་པའི་རྒྱུ་མཚན་དེ་འདྲ་རེད། བསྒོམ་མ་དགོས་པའི་རྒྱུ་མཚན་དེ་འདྲ་རེད་ཟེར་ནས་བཤད་མ་དགོས་པ་ཡིན་པ་རེད། ལུང་དང་རིགས་པ་ལ་བརྟེན་མ་དགོས་པ་རེད། སྤྱིར་ལུང་དང་རིགས་པ་ལ་བསྟེན་དགོས་ཀྱི་ཡོད་རེད་དེ་ཕྱག་རྒྱ་ཆེན་པོ་གཅིག་ཆོས་ལ་ལུང་དང་རིགས་པ་ལ་བརྟེན་མ་དགོས་པ་རེད། དེས་ན་བསྒོམ་པའི་ཡུལ་མེད་པ། སྒོམ་མེད་ན་བསྒོམ་པའི་ཡུལ་མེད་པ་རེད། དེ་འདྲའི་བསྒོམ་པ་མེད་པ་དང་བསྒོམ་པའི་ཡུལ་མེད་པ་དེ་གཉིས་ལ་ཡང་ནས་ཡང་དུ་གོམས་ཐུབ་ན་བླ་མེད་བྱང་ཆུབ་འཐོབ་ཐུབ་ཀྱི་རེད་གསུངས་པ་རེད། འདི་གསུངས་པའི་དོན་དག་དེས་ག་རེ་གོ་གི་འདུག་ཟེར་ན། སྒོམ་བརྒྱབ་མཁན། བརྒྱབ་རྒྱུའི་བསྒོམ། བསྒོམ་པའི་ཡུལ་བཅས་ལ་འཁོར་གསུམ་རྣམ་པར་རྟོག་པས་འཛིན་ན་བསྒོམ་པ་མ་རེད་གསུངས་འདུག །དེས་བླ་མེད་བྱང་ཆུབ་ཀྱི་གོ་འཕང་འཐོབ་ཀྱི་མེད་པས་བསྒོམ་པའི་ཡུལ་ཐམས་ཅད་ལས་འདས་དགོས་པ་རེད། དེ་འདྲ་ཡིན་དུས་ཕྱག་རྒྱ་ཆེན་པོའི་རྣམ་འབྱོར་བཞི་གསུམ་བཅུ་གཉིས་ཀྱི་ཐོག་ནས་བཤད་ཡོང་དུས་རྩེ་གཅིག་སྤྲོས་བྲལ་རོ་གཅིག་གསུམ་པོ་དེ་མཐར་ཕྱིན་པའི་སྐབས་སུ་སྒོམ་མེད་ཆོས་སྐུའི་རྒྱལ་ས་གསུངས་ཀྱི་འདུག །སྒོམ་མེད་ཟེར་ཡག་དེ་སངས་རྒྱས་ཀྱི་ས་ལ་ཟེར་གྱི་ཡོད་རེད་མ་གཏོགས་སྒོམ་ཡོད་ཆོས་སྐུའི་རྒྱལ་ས་གསུངས་ཀྱི་མི་འདུག །སྒོམ་མེད་ཆོས་སྐུའི་རྒྱལ་ས་བསྒོམ་དུ་མེད་པའམ་བསྒོམ་བྱ་སྒོམ་བྱེད་སྟོར་ཏེ་ཐལ། །ཞེས་རྗེ་བཙུན་མི་ལ་རས་པས་གསུངས་པ་དེ་ཚོ་གཅིག་པ་རེད། སྔ་མ་འབྲུག་པ་བཀའ་བརྒྱུད་ཀྱི་བླ་མ་ཞིག་གིས་ལོ་གསུམ་ཕྱོགས་གསུམ་སྒྲུབ་ཁང་ལ་བཞུག་གི་ཡིན་གསུངས་ནས་བྲག་ཕུག་ནང་དུ་ཕེབས་ཏེ་བཞུགས་པའི་སྐབས་སུ་ཞག་པོ་གཅིག་བཞུགས་ནས་ཕྱིར་བུད་ཡོང་བ་རེད།

ཁྱེད་ལོ་གསུམ་ཕྱོགས་གསུམ་བཞུགས་མ་སོང་བ་གང་རེད་ཟེར་དྲིས་དུས། ང་ལོ་གསུམ་ཕྱོགས་གསུམ་ལ་བསྡད་གྲབས་བྱས་པ་ཡིན་ཏེ་ཅུང་ཟད་ཅིག་བསྒོམས་པས་ལོ་གསུམ་ཟེར་ཡག་དེ་ཡང་མིང་ཙམ་རེད་འདུག་རྟོག་བཏགས་རེད་འདུག །ལོ་གསུམ་ལ་བསྒོམ་བརྒྱབ་ཟེར་དུས་སྒོམ་ཞེས་བྱ་བ་དེ་ཡང་ཐ་སྙད་རེད་མ་གཏོགས་དོན་ལ་བསྒོམ་བྱ་སྒོམ་བྱེད་གང་ཡང་མེད་པའི་གནས་ལུགས་གཅིག་ངོ་འཕྲོད་སོང༌། དེས་ན་ཕྱིར་དོན་ཡོང་བ་ཡིན་གསུངས་པ་རེད། འོ་དེ་ལྟ་བུ་རེད་འདུག །དེས་ན་བསྒོམ་པའི་ཡུལ་མེད་གོམས་ན་ཟེར་བ་དེ་གནས་ལུགས་ཀྱི་སྟེང་ལ་སླེབས་ཡོང་དུས་དེ་འདྲ་ཞིག་གོ་དགོས་པ་རེད། རྗེ་བཙུན་མི་ལ་རས་པས་ཀྱང༌། བསྒོམ་བྱ་སྒོམ་བྱེད་སྟོར་ཏེ་ཐལ། །གསུངས་པ་རེད། བསྒོམ་པར་བྱ་རྒྱུའི་ཆོས་ཀྱང་མེད། སྒོམ་མཁན་གྱི་སེམས་ཀྱང་མེད། གང་གི་ཆེད་དུ་བསྒོམ་པ་གསུམ་ག་མེད་པ་དམིགས་པ་མེད་པར་རྟོགས་ཡོང་དུས་བསྒོམ་པའི་ཡུལ་མེད་གསུངས་པ་རེད། མི་བསྒོམ་པའི་སྒོམ་པ་ཆེན་པོ་ཟེར་ཡག་ཡང་དོན་འདི་རེད། གོམས་ན་བླ་མེད་བྱང་ཆུབ་ཐོབ་ཟེར་ན་དེ་འདྲ་པོའི་བསྒོམ་བྱ་དང་སྒོམ་བྱེད་བསྒོམ་པའི་ཡུལ་གསུམ་ཀ་ཡང་རང་བཞིན་མེད་པ་དང་དམིགས་པ་མེད་པ་ལ་ངེས་པ་དྲངས་ཐུབ་པ་ཡིན་ན་དེ་ལ་བརྟེན་ནས་མཐར་ཐུག་གི་བདེ་བ་བླ་ན་མེད་པའི་བྱང་ཆུབ་སངས་རྒྱས་ཀྱི་གོ་འཕང་འཐོབ་ཀྱི་རེད་གསུངས་པ་རེད། དེས་ན་གཞིའི་སྐབས་སུ་དམིགས་པའི་ཡུལ་ལས་འདས་པ། ལམ་གྱི་སྐབས་སུ་བགྲོད་པའི་ལམ་ལས་འདས་པ། འབྲས་བུའི་སྐབས་སུ་བསྒོམ་པའི་ཡུལ་མེད་ན་བྱང་ཆུབ་འཐོབ་ཀྱི་རེད། དེས་ན་འདིའི་དོན་དེ་གཞི་ལམ་འབྲས་བུ་གསུམ་ལ་སྦྱར་ནས་གསུངས་པ་རེད།00000000 16711680

དེ་ཉམས་སུ་ཇི་ལྟར་ལེན་ཚུལ་གདམས་པ་ནི། 00000000 0000000000000255 ཀྱེ་མ་འཇིག་རྟེན་ཆོས་ལ་ལེགས་རྟོག་དང༌། ། བརྟག་མི་ཐུབ་སྟེ་རྨི་ལམ་སྒྱུ་མ་འདྲ། ། རྨི་ལམ་སྒྱུ་མ་དོན་ལ་ཡོད་མ་ཡིན། ། དེས་ན་སྐྱོ་བ་བསྐྱེད་ལ་འཇིག་རྟེན་བྱ་བ་ཐོངས། ། འཁོར་ཡུལ་ཆགས་སྡང་འབྲེལ་པ་ཀུན་ཆོད་ལ། ། གཅིག་པུར་ནགས་འདབས་རི་ཁྲོད་གནས་པར་སྒོམས། ། སྒོམ་དུ་མེད་པའི་ངང་ལ་གནས་པར་གྱིས། ། 00000000ཀྱེ་མ་ཟེར་ན་མྱ་ངན་གྱི་བརྡ་རེད། ང་རང་ཕྱག་རྒྱ་ཆེན་པོའི་གནས་ལུགས་ལ་མངོན་དུ་འགྱུར་ཚར་བའི་སྐབས་སུ་དེ་ལྟ་བུ་མ་རྟོགས་པའི་འགྲོ་བ་ལ་སྙིང་རྗེ་ཡག་དེ་ཆོས་ཉིད་ཀྱི་གཤིས་ཡིན་པ་རེད། སྤྱིར་བཏང་ང་ཚོས་སྟོང་ཉིད་སྙིང་རྗེ་ཟུང་འབྲེལ་གྱི་ཉམས་ལེན་བཤད་ཡོང་བའི་སྐབས་སུ་སྟོང་ཉིད་ལ་བརྟེན་ནས་སྙིང་རྗེ་སྐྱེ་བ་དང་སྙིང་རྗེ་ལ་བརྟེན་ནས་སྟོང་ཉིད་སྐྱེ་བ་དེ་གཉིས་འབྲེལ་བ་ཆེན་པོ་ཡོད་བསྡད་པ་རེད་འདུག །དེ་འདྲ་ཡིན་དུས་ཕལ་ཆེ་བ་ཞིག་གིས་སྟོང་ཉིད་ལ་བརྟེན་ནས་སྙིང་རྗེ་སྐྱེ་བ་དེ་ཤུགས་ཆེ་བ་གསུངས་ཀྱི་ཡོད་པ་རེད། དང་པོ་སྟོང་ཉིད་རྟོགས་པའི་ལྟ་བ་སྔོན་དུ་འགྲོ་ནས་དེ་ནས་སྙིང་རྗེ་རང་བཞིན་གྱིས་སྐྱེ་གི་རེད་གསུངས་ཀྱི་འདུག །ཆོས་ཐམས་ཅད་ཀྱི་གནས་ལུགས་མཐར་ཐུག་པ་དེ་སྟོང་པ་ཉིད་རེད། སྟོང་པ་ཉིད་ཡིན་པ་ལ་རང་གིས་ངེས་ཤེས་སྐྱེས་ཟིན་ནས་རང་གནས་ལུགས་སྟོང་པ་ཉིད་ལ་ངེས་ཤེས་དྲངས་ཚར་བ་རེད་དེ་ཡིན་ན་ཡང་གནས་ལུགས་སྟོང་པ་ཉིད་ཡིན་པ་ཧ་གོ་ཚར་བ་ལ་དེ་ལྟར་མ་རྟོགས་པའི་འགྲོ་བ་སེམས་ཅན་ཐམས་ཅད་དེ་རྣམས་ཨ་ཙི་དེ་འདྲའི་གནས་ལུགས་སྟོང་པ་ཉིད་དང་གནས་ལུགས་ཕྱག་རྒྱ་ཆེན་པོའི་ཉམས་ལེན་དེ་ལ་དོ་སྣང་སྐྱེ་གི་མི་འདུག །དེ་ཚོ་གནས་ལུགས་དང་རྒྱབ་འགལ་གནས་ལུགས་དང་ཕྱིན་ཅི་ལོག་ཏུ་གྱུར་པ་ཤ་སྟག་རེད་འདུག །དེ་ཐམས་ཅད་ལ་སྙིང་རྗེ་བསམ་ནས་སྙིང་རྗེ་ཡང་དག་པ་ཞིག་སྐྱེ་ཡོང་བ་རེད། དེ་མ་གཏོགས་ཁོ་མགོ་ན་གི་འདུག་སྙིང་རྗེ་ཟེར་ན་སྙིང་རྗེ་འདི་ཡང་དག་པ་ཞིག་ཆགས་ཀྱི་མེད་ཟེར་བའི་རྒྱུ་མཚན་འདི་རེད་པ།

ཁོ་ལ་དཔལ་འབྱོར་མི་འདུག་དཔལ་འབྱོར་སྤྲད་དགོས་ཀྱི་རེད་ཟེར་ན་སྙིང་རྗེ་ཙམ་པོ་བ་རེད། གནས་སྐབས་ཀྱི་སྡུག་བསྔལ་དང་གནས་སྐབས་འཕྲལ་སེལ་གྱི་སྡུག་བསྔལ་ཙམ་སེལ་ཆེད་དུ་སྙིང་རྗེ་དེ་སྙིང་རྗེ་ཙམ་པོ་བ་རེད། སྙིང་རྗེ་འདི་དང་སྟོང་ཉིད་ལ་འབྲེལ་བ་གང་ཡང་མེད་པ་རེད། སྙིང་རྗེ་དེ་སྙིང་རྗེ་རང་མཚན་པ་ཆགས་འགྲོ་བའི་ཉེན་ཁ་ཡོད་པ་རེད། བྱམས་སོགས་རྨོངས་དང་འགལ་མེད་ཕྱིར། །ཤིན་ཏུ་ཉེས་པ་ཚར་གཅོད་མིན། ཉེས་ཀུན་དེ་ཡི་རྩ་བ་ཅན། །དེ་ཡང་འཇིག་ཚོགས་ལྟ་བ་ཡིན། །ཞེས་རྣམ་འགྲེལ་ཚད་གྲུབ་ལེའུ་ལས་གསུངས་པ་ནང་བཞིན་གྱིས་བྱམས་པ་དང་སྙིང་རྗེ་སྟོང་ཉིད་རྟོགས་པའི་ཤེས་རབ་དང་འགལ་བ་གང་ཡང་ཡོད་མ་རེད་པ། ད་ལྟ་འདིའི་སྐབས་སུ་སྟོང་ཉིད་རྟོགས་པའི་ངེས་ཤེས་ལ་བརྟེན་ནས་སྙིང་རྗེ་སྐྱེ་ཡོང་བ་དེ་འདྲའི་སྙིང་རྗེ་དང་སྟོང་ཉིད་གཉིས་ཟུང་འབྲེལ་ཆགས་ཡོང་བ་རེད། དེ་ཡིན་དུས་ད་ལྟ་འདིའི་སྐབས་སུ་རང་ཕྱག་རྒྱ་ཆེན་པོའི་གནས་ལུགས་དེ་ཕྱིན་ཅི་མ་ལོག་པ་ཡང་དག་པར་རྟོགས་ཟིན་ནས་དེ་ལྟར་མ་རྟོགས་པའི་འགྲོ་བ་སེམས་ཅན་ཐམས་ཅད་ལ་སྙིང་རེ་རྗེ་ཟེར་འདུག །ད་ལྟ་བདེ་མཆོག་གི་ཆོ་གའི་ནང་གཞལ་ཡས་ཁང་བསྐྱེད་ཡོང་དུས། ཆོས་ཀྱི་ཆོས་ཉིད་མ་རྟོགས་འཁོར་བ་ལ། །བདག་གིས་ཆོས་ཉིད་མངོན་དུ་གྱུར་ནས་ཀྱང༌། །ཟབ་མོའི་དེ་བཞིན་ཉིད་དོན་རྟོགས་པར་བྱའོ། །ཞེས་གསུངས་འདུག །སེམས་ཅན་ཐམས་ཅད་སངས་རྒྱས་རེད་དེ་ཆོས་ཀྱི་ཆོས་ཉིད་མ་རྟོགས་ནས་འཁོར་བ་ལ་འཁོར་བསྡད་པ་རེད། ད་རེས་ངས་ལམ་བཟང་པོ་དེ་འདྲ་བའི་བདེ་མཆོག་ཧེ་རུ་ཀའི་རྒྱུད་ལ་ཡོད་པའི་ཟབ་མོ་སྟོང་པ་ཉིད་ཀྱི་དོན་ལ་བརྩོན་ཡོང་དུས་དེའི་སྟོབས་ཀྱིས་སེམས་ཅན་ཐམས་ཅད་ཀྱི་ཟབ་མོ་དེ་བཞིན་ཉིད་ཁོང་དུ་ཆུད་ཐུབ་པ་ཞིག་བྱེད་ཀྱི་ཡིན་བསམ་ནས་དང་པོ་སེམས་བསྐྱེད་པ་སྔོན་དུ་འགྲོ་ནས་དེ་ནས་གཞལ་ཡས་ཁང་བསྐྱེད་ཡོང་གི་འདུག །སྤྱིར་བཏང་རྒྱུད་སྡེ་ཁོ་རང་ལ་ཡང་འགྲོ་སྟངས་དེ་འདྲ་བསམ་བློ་བཏང་ཡོང་དུས་ཀྱཻ་མ་ཟེར་ནས་གསུངས་པ་རེད།

དེ་མ་གཏོགས་དེ་སྙན་ངག་འདྲ་པོ་དེ་འདྲ་གང་ཡང་མ་རེད་པ། འཇིག་རྟེན་ཆོས་ལ་ལེགས་རྟོག་དང༌། གསུངས་འདུག །འཇིག་རྟེན་ཟེར་ཡག་དེ་སྤྱིར་བཏང་བསམ་གྱིས་མི་ཁྱབ་པ་ཞིག་ལ་གོ་དགོས་པ་རེད། འཇིག་རྟེན་ཟེར་བའི་སྐབས་སུ་བསམ་གྱིས་མི་ཁྱབ་པ། མཐའ་ཡས་པ། བློས་འཇལ་མ་ཐུབ་པ་ཞིག་ལ་འཇིག་རྟེན་ཟེར་གྱི་ཡོད་རེད། དེ་ཡིན་ནའང་འདིའི་སྐབས་སུ་འཇིག་རྟེན་ཟེར་ཡག་དེ་འཁོར་བའི་བྱ་བ་ལ་གོ་དགོས་པ་རེད། དགྲ་འདུལ་ཡག་གཉེན་སྐྱོང་ཡག་མིང་གཏམ་སྙན་གྲགས་ཐོབ་མངའ་ཐང་གཟི་བརྗིད་ལ་སོགས་པ་འཇིག་རྟེན་གྱི་བྱ་བ་མང་པོ་ཡོད་རེད། ཚུར་བསྡུས་ཡོང་བའི་སྐབས་སུ་ཆགས་སྡང་རྨོངས་གསུམ་གྱི་རྣམ་རྟོག་གསུམ་གྱི་ནང་ལ་འཇིག་རྟེན་གྱི་བྱ་བ་ཐམས་ཅད་བསྡུས་ཡོང་དུས་འཁོར་བའི་འཇིག་རྟེན་ཟེར་མཁན་དེ་ལ་གོ་དགོས་ཀྱི་ཡོད་རེད། འཁོར་བ་འཇིག་རྟེན་གྱི་ཆོས་ཟེར་ཡག་གི་འཇིག་རྟེན་གྱི་ཆོས་དེ་ག་རེ་རེད། དགྲ་འདུལ་ཡག་དང་གཉེན་སྐྱོང་བ་ལ་སོགས་པ་ཆགས་སྡང་གི་རྣམ་པར་རྟོག་པའི་གཞན་དབང་དུ་གྱུར་པའི་ཉིན་མཚན་འཁོར་མོ་ཡུག་ཏུ་རང་ལ་རང་དབང་མེད་པ་ཆགས་སྡང་གི་གཞན་དབང་གིས་ཁོལ་པོར་སོང་ནས་དུས་རྟག་ཏུ་ཀུན་འབྱུང་ལས་དང་ཉོན་མོངས་པས་མནར། དེའི་འབྲས་བུ་ཁམས་གསུམ་ལ་སྡུག་བསྔལ་ཚད་མེད་པ་མྱོང་བསྡད་ཡག་དེ་འཇིག་རྟེན་གྱི་ཆོས་རེད་པ། དེ་འདྲའི་འཇིག་རྟེན་གྱི་ཆོས་ལ་ལེགས་པར་རྟོག་དང་ཟེར་བའི་སྐབས་སུ་རྟོག་ཟེར་ཡག་དེ་ག་རེ་རེད། བརྟག་དཔྱད་ཡག་པོ་གཏོང་དང་གསུངས་པ་རེད། བརྟག་དཔྱད་བཏང་ཐུབ་ཀྱི་རེད་པས་ཟེར་ན། བརྟག་མི་ཐུབ་སྟེ་རྨི་ལམ་སྒྱུ་མ་འདྲ། །བརྟག་མི་ཐུབ་སྟེ་གསུངས་འདུག །བརྟག་མི་ཐུབ་ཟེར་ན། བརྟག་དཔྱད་བཏང་ཐུབ་ཀྱི་མ་རེད་གསུངས་པ་རེད། བརྟག་ཐུབ་ཡག་མེད་པ་རེད། འཇིག་རྟེན་ཆོས་དེ་ཚོ་ཐམས་ཅད་ལ་བརྟག་ཐུབ་ཡག་མེད་པ་རེད། གང་རེད་ཟེར་ན་བརྟག་ནས་རྙེད་ཡོང་ཡག་མེད་དེ་ཇི་ཙམ་ཇི་ཙམ་འཇིག་རྟེན་པའི་ཆོས་ལ་བརྟག་ཅིང་དཔྱད་ན་དེ་ཙམ་དེ་ཙམ་འཇིག་རྟེན་གྱི་ཆོས་དེ་ལ་སོབ་སོབ་ཡ་མ་བརླ་སྙིང་པོ་མེད་པར་མཐོང་ཐུབ་ཀྱི་ཡོད་པ་རེད།

བརྟག་མི་ཐུབ་པ་ཡིན་པ་ལ་བརྟེན་ནས་དབུ་མའི་སྐབས་སུ་ཀུན་རྫོབ་པའི་ཆོས་དེ་རིགས་པས་དཔྱད་བཟོད་པ་མ་ཡིན་གསུངས་འདུག །ཀུན་རྫོབ་པའི་ཆོས་དེ་རིགས་པས་དཔྱད་མི་བཟོད་པ་རེད། ཀུན་རྫོབ་པའི་ཆོས་ལ་རིགས་པས་དཔྱད་དགོས་ཀྱི་ཡང་མ་རེད་གསུངས་པ་རེད། ཀུན་རྫོབ་ཀྱི་ཆོས་ལ་གལ་སྲིད་རིགས་པས་དཔྱད་པ་ཡིན་ན། ཀུན་རྫོབ་ཀྱི་ཆོས་དེ་དཔྱད་དོན་རྙེད་རྒྱུ་མེད་པ་རེད། དེ་འདྲ་ཡིན་དུས་ཀུན་རྫོབ་ཀྱི་ཆོས་དེ་རིག་པས་དཔྱད་མི་བཟོད་པ་ཡིན་པ་རེད། རིགས་པས་བརྟག་མི་ཐུབ་པ་ཡིན་པ་རེད། དེས་ན། ཇི་ལྟར་ཁྱོད་ཀྱིས་གཞན་དབང་དངོས་འདོད་ལྟར། །ཀུན་རྫོབ་ཀྱང་ནི་བདག་གིས་ཁས་མ་བླངས། །འབྲས་ཕྱིར་འདི་དག་མེད་ཀྱང་ཡོད་དོ་ཞེས། །འཇིག་རྟེན་ངོར་བྱས་བདག་ནི་སྨྲ་བར་བྱེད། །ཞེས་གསུངས་པ་རེད། ཆོས་ཐམས་ཅད་གཞན་ངོར་ཁས་ལེན་པ་དབུ་མའི་སྐབས་སུ་གསུངས་བསྡད་པ་དེ་ད་ལྟ་འདིའི་སྐབས་དངོས་གནས་གཅིག་པ་རེད་འདུག །འཇིག་རྟེན་གྱི་བྱ་བ་འདིའི་སྟེང་ནས་བཤད་ཡོང་དུས་སངས་རྒྱས་བཅོམ་ལྡན་འདས་དང་བྱང་ཆུབ་སེམས་དཔའ་ཐམས་ཅད་འཇིག་རྟེན་གྱི་ཁམས་ལ་སྤྲུལ། འཇིག་རྟེན་གྱི་ཁམས་ལ་མཛད་པ་བཅུ་གཉིས་ལ་སོགས་པ་བསྟན། འཇིག་རྟེན་གྱི་ཁམས་ལ་ཆོ་འཕྲུལ་དང་མཛད་པ་ཕྲིན་ལས་བསམ་གྱིས་མི་ཁྱབ་པ་གནང་བ་ཚང་མ་གཞན་ངོར་ཁས་ལེན་ཡིན་པ་རེད། མཐོང་ཚུལ་འཇིག་རྟེན་གྱི་ངོར་ཡིན་པ་རེད། དེ་ལ་དོན་དམ་པའི་རིགས་པ་གཙོ་བོ་བཤད་ཡོང་དུས་དོན་དམ་པའི་གནས་ལུགས་དེ་དབང་བཙན་པོ་བྱེད་ནས་བཤད་ཡོང་དུས་འཇིག་རྟེན་བྱ་བ་ཐམས་ཅད་བརྟག་ཐུབ་ཀྱི་མ་རེད་གསུངས་པ་རེད། དེ་ག་ནང་བཞིན་དབུ་མ་འཇུག་པའི་ནང་ལ། གལ་ཏེ་དེ་ཉིད་རྣམ་པར་བཤད་པ་ན། །གཞན་གཞུང་འཇིག་པར་འགྱུར་ན་ཉེས་པ་མེད། །གསུངས་འདུག །གལ་ཏེ་དེ་ཉིད་རྣམ་པར་བཤད་པ་ན། །ཟེར་ན་དོན་དམ་པའི་བདེན་པ་དབང་བཙན་པ་བྱེད་ནས་བཤད་ཡོང་དུས་དེ་ལྟ་བུའི་དོན་དམ་པའི་བདེན་པ་དབང་བཙན་པ་བཤད་ཡོང་བའི་ཆོས་དེ་ལྟ་བུ་འདི་འཇིག་རྟེན་པའི་ཆོས་དང་སྒོ་མཐུན་ཐབས་རྩ་བ་ཉིད་ནས་ཡོང་གི་མ་རེད།

དོན་དམ་པའི་བདེན་པ་གཙོ་བོ་བཤད་ཡོང་དུས་དེ་དབང་བཙན་པར་བཞག་ནས་ཀུན་རྫོབ་ཀྱི་ཆོས་དང་མཐུན་པ་ཞིག་དུས་ནམ་ཡང་ཡོང་ཐུབ་ཀྱི་མ་རེད། ཀུན་རྫོབ་ཀྱི་ཆོས་དང་ཕྱིན་ཅི་ལོག་པ་ཤ་སྟག་འགྲོ་གི་རེད། ག་འདྲ་འགྲོ་ཡི་རེད་ཟེར་ན། འཇིག་རྟེན་གྱི་ངོར་ཀུན་རྫོབ་ཀྱི་ཆོས་ཐམས་ཅད་དེ་བདེན་པ་ཡིན་པ། ཀུན་རྫོབ་ཀྱི་ཆོས་ཐམས་ཅད་དེ་རང་བཞིན་ཡོད་པ། ཀུན་རྫོབ་ཀྱི་ཆོས་ཐམས་ཅད་དེ་རང་གི་མཚན་ཉིད་ཀྱིས་གྲུབ་པ་བཤད་བསྡད་ཀྱི་ཡོད་རེད། དོན་དམ་པའི་བདེན་པ་དེ་དབང་བཙན་པ་བཤད་ཡོང་དུས་དེ་དག་ཐམས་ཅད་བརྟག་མི་ཐུབ་ཡོང་དུས་རང་གི་ངོ་བོ་མ་གྲུབ་པ། རྒྱུ་མ་དམིགས་པ་འབྲས་བུ་མ་དམིགས་པ་ངོ་བོ་མ་དམིགས་པ་གསུམ་གྱི་ཐོག་ནས་བཤད་ཡོང་དུས་ཀུན་རྫོབ་བདེན་པ་དེ་བརྟག་མི་ཐུབ་པ་ཡིན་པ་རེད། འོ་དེ་དང་གཅིག་པ་རེད། བརྟག་མི་ཐུབ་སྟེ་ཟེར་ན་སེམས་ཀྱི་རྩ་བ་དཔྱད་ཡོང་དུས་འཇིག་རྟེན་པའི་ཆོས་དེ་ཐམས་ཅད་བརྟག་ཐུབ་ཀྱི་མ་རེད། ག་རེ་རེད་ཟེར་ན། འཇིག་རྟེན་གྱི་བྱ་བ་ཐམས་ཅད་དེ་སེམས་ཀྱིས་སྤྲུལ་པ་ཡིན་པ་རེད། འཇིག་རྟེན་གྱི་བྱ་བ་ཐམས་ཅད་དེ་སེམས་ཀྱི་ཆོ་འཕྲུལ་ཡིན་པ་རེད། ཇི་ཙམ་ཇི་ཙམ་ཕྱག་རྒྱ་ཆེན་པོའི་ཉམས་ལེན་གྱི་སྟེང་ནས་སེམས་ལ་རྩད་བདར་བཅད་ཡོང་དུས་དེ་ཙམ་དེ་ཙམ་གྱིས་འཁོར་བའི་ཆོས་ཐམས་ཅད་དེ་ཚོ་སྙིང་པོ་མེད་པ་མཐོང་ཐུབ་ཡག་གི་རྒྱུ་མཚན་འདི་རེད་འདུག །དེ་མ་གཏོགས་སེམས་དེ་ཚུར་བཞག་ནས་ཁ་ཕྱིར་བལྟ་ཁོ་ནས་དཀར་ཡོལ་དེ་བདེན་པ་རེད་པས། དཀར་ཡོལ་དེ་བདེན་པ་མ་རེད། ཅེས་པ་ལྟ་བུ་ཁ་ཕྱི་ལ་བལྟ་ནས་དཔྱད་པ་ཁོ་ནས་ཁུངས་ཆོད་ཀྱི་མ་རེད་ལ་དེས་ལམ་བགྲོད་ཐུབ་ཀྱི་མ་རེད་པ། ད་ལྟ་འདིའི་སྐབས་སུ་སྤྱིར་བཏང་དབུ་མ་ནང་བཞིན་བཤད་ཀྱི་མ་རེད། དབུ་མའི་སྐབས་སུ་ཡིན་ན་རིགས་པས་ཆོས་ཐམས་ཅད་ཀྱི་སྟེང་ལ་ཕར་བསམ་བློ་ཞིག་བཏང་ནས་དཔྱད་བསྡད་པ་རེད་མ་གཏོགས་དང་པོ་སེམས་ཉིད་རྩད་བཅད་དེ་ནས་ཆོས་ཐམས་ཅད་རང་བཞིན་མེད་པ་རེད་ཟེར་ནས་དེ་བཤད་ཀྱི་མི་འདུག

།ད་ལྟ་འདིའི་སྐབས་སུ་རྣལ་འབྱོར་པས་སེམས་ཉིད་རྩད་བདར་བཅད་པ་རེད། སེམས་ཀྱི་རྩད་བདར་བཅད་ཡོང་དུས། སྒྲོ་འདོགས་སེམས་ལ་ཆོད་པའི་རྣལ་འབྱོར་པ། །ཞེས་ཚིག་ཁོ་རང་ལ་དང་པོ་འདི་བཤད་ཡོང་གི་ཡོད་རེད། དེའི་དོན་སྒྲོ་འདོགས་སེམས་ལ་ཆོད་ཟིན་པའི་རྣལ་འབྱོར་པ་དེ་ཡིས་འཁོར་འདས་ཀྱི་སྣང་བ་སྣ་ཚོགས་ཤར་བསྡད་པ་དེ་ཚོ་སེམས་ཀྱི་ཆོ་འཕྲུལ་ཡིན་པ་དང་སེམས་ཀྱི་རང་རྩལ་ཡིན་པ། དེ་དག་ཐམས་ཅད་བརྟག་མི་དགོས་པ་ཡིན་པ། དེ་དག་ཐམས་ཅད་རང་བཞིན་གྱིས་མ་གྲུབ་པ། དེ་དག་ཐམས་ཅད་རང་གི་མཚན་ཉིད་ཀྱིས་མ་གྲུབ་པ། དེ་དག་ཐམས་ཅད་ལ་ངོ་བོ་མེད་པ་རྒྱུ་མེད་པ་འབྲས་བུ་མེད་པ་ཐོག་ནས་བསམ་པ་ཐམས་ཅད་དེ་དང་པོ་སྒྲོ་འདོགས་སེམས་ལ་ཆོད། སེམས་ཀྱི་རྩད་བདར་བཅད་ཚར་ནས་ཆོས་ཐམས་ཅད་རང་བཞིན་མེད་པ་ངེས་ཐུབ་པ་ཡིན་པ་རེད་འདུག །དབུ་མའི་སྐབས་སུ་ཆོས་ཅན་བྱེ་བྲག་པ་རེ་རེའི་སྟེང་ལ་ཡང་སྟོང་པ་ཉིད་རེ་རེ་སྦྱར་ནས་བཤད་བསྡད་པའི་སྐབས་ཤིག་ཡོད་རེད། དབང་པོ་ཡང་རབ་ཀྱི་སྐབས་སུ་ཡིན་ན་ནི་དང་པོ་ནས་གཟུང་བའི་ཡུལ་རང་བཞིན་གྱིས་མ་གྲུབ་པ། དེས་ན་འཛིན་པའི་སེམས་ཀྱང་མ་གྲུབ། དེའི་ཕྱིར་ན་ཡུལ་ཡུལ་ཅན་གཉིས་ཀ་རང་བཞིན་གྱིས་མ་གྲུབ་པས་ན་རྣལ་འབྱོར་པ་ཐམས་ཅད་དེ་ཆོས་ཀྱི་དབྱིངས་ལ་གནས་པ་ཡིན་ཟེར་ནས་ལམ་སོ་སོ་ནས་གསུངས་ཀྱི་ཡོད་པ་རེད། ཕྱག་རྒྱ་ཆེན་པོ་ལམ་ཅིག་ཆོད་ཡིན་དུས་དང་པོ་ནས་སྡིག་པོ་ཆེ་བཙན་ཐབས་སུ་སངས་རྒྱས་པའི་གདམས་ངག་ཟེར་ཡག་དེ་ཚོ་ཐམས་ཅད་སེམས་སྣང་ཁོ་རང་སྟེང་ནས་ངོ་སྤྲོད་ནས་གསུངས་ཡོང་གི་འདུག །དང་པོ་ནས་རང་གི་སེམས་ལ་ལྟོས། རང་གི་སེམས་ལ་རྩད་བདར་ཆོད། རང་གི་སེམས་ལ་སྒྲོ་འདོགས་ཆོད། རང་གི་སེམས་ཀྱི་ངོ་བོ་ལ་ལྟོས་གསུངས་ཡོང་དུས་སེམས་ཀྱི་ངོ་བོ་ལ་བལྟ་ཡག་དང་སེམས་ལ་རྩད་བདར་བཅད་པ་དེ་སེམས་དོན་གྱི་མན་ངག་མཁན་པོ་དེ་ཚོས་མན་ངག་བཤད་ཡོང་དུས་སེམས་ཁོ་རང་གི་སྟེང་ནས་བྱུང་འོང་འགྲོ་སོགས་ལ་བརྟག་དཔྱད་བཏང་ནས་སེམས་ཀྱི་རྩད་བདར་བཅད་པས་སེམས་ཀྱི་ངོ་བོ་དེ་མཐོང་ཡོང་དུས་འཁོར་འདས་ཀྱི་སྣང་བ་སྣ་ཚོགས་ཤར་ཡག་དེ་སེམས་ཀྱི་རང་རྩལ་ཡིན་པ་དེ་ངོ་ཤེས།

འཁོར་འདས་ཀྱི་སྣང་བ་སྣ་ཚོགས་པ་དེ་སེམས་ཀྱི་ཆོ་འཕྲུལ་ཡིན་པ་ལ་ངེས་ཤེས་རྙེད། འཁོར་འདས་ཀྱི་སྣང་བ་སྣ་ཚོགས་པ་དེ་སེམས་ཀྱི་ཕར་བཏགས་བཞག་པ་དང༌། སེམས་ཀྱི་རང་རྩལ་ཡིན་པ་ལ་ངོ་ཤེས་ཡོང་དུས་འཁོར་འདས་ཀྱི་ཆོས་ཐམས་ཅད་ལ་བརྟག་མི་ཐུབ་པ་རེད་ཟེར་ཡག་གི་རྒྱུ་མཚན་དེ་འདི་ནས་ངེས་དགོས་པ་རེད། དེ་ཡིན་ཙང་དབུ་མའི་སྐབས་སུ་འགྲོ་སྟངས་ཏོག་ཙམ་འདྲ་གི་མ་རེད། དེ་འདྲ་ཡིན་དུས་འདིའི་སྐབས་སུ་བརྟག་མི་ཐུབ་སྟེ་ཟེར་ཡག་དེ་རིགས་པས་ཕར་བརྟག་དཔྱད་བཏང་ནས་ཆོས་ཐམས་ཅད་ལ་བརྟག་ན་ཐུབ་ཀྱི་མ་རེད་ཟེར་ཡག་དེ་ལ་བསམ་བློ་གཏང་རྒྱུ་མེད་པ་བྱས། དང་པོ་སྒྲོ་འདོགས་སེམས་ལ་བཅད། སེམས་ཀྱི་རྩད་བདར་བཅད་ཚར་ནས་དེའི་སྟེང་ནས་འཁོར་འདས་ཀྱི་སྣང་བ་སྣ་ཚོགས་སེམས་ཀྱི་ཆོ་འཕྲུལ་ཡིན་པར་ངེས་ཐུབ་ཀྱི་རེད་གསུངས་པ་རེད། འོ་དེ་འདྲའི་སྟེང་ནས་ཡོང་དགོས་ཀྱི་འདུག །འདི་ངེས་ཡོང་དུས་འཇིག་རྟེན་པའི་ཆོས་ཐམས་ཅད་ཀྱི་སྣང་ཚུལ་ལ་ཇི་ཙམ་བརྟག་ནའང་བརྟག་ཐུབ་ཀྱི་མ་རེད་ལ་འཇིག་རྟེན་པའི་ཆོས་དེ་ལ་བརྟག་ཐུབ་ཀྱི་མ་རེད་གསུངས་པ་རེད། བརྟག་མི་ཐུབ་པའི་རྒྱུ་མཚན་ག་རེ་རེད་ཟེར་ན། རྨི་ལམ་དང་སྒྱུ་མ་འདྲ་བ་དཔེར་ན་མདོ་དེ་ཚོའི་ནང་ལ་སྒྱུ་མའི་དཔེ་བརྒྱད་དང་བཅུ་གཉིས་ལ་སོགས་པ་མང་པོ་ཡོད་རེད། ད་ལྟ་རྒྱལ་བ་རྒྱ་མཚོའི་ཆོ་གའི་ནང་དབང་གི་སྐབས་སུ། མེ་ལོང་ཡོངས་སུ་དག་པ་ལ་ཤར་བའི་རྡོ་རྗེ་འཆང་གི་གཟུགས་བརྙན་དེ་གང་ནས་ཀྱང་མ་སྐྱེས། གནས་པའི་ཚེ་ནའང་མེ་ལོང་རྣམས་ཀྱི་མདུན་དང་རྒྱབ་ལ་སོགས་པ་གང་ན་གནས་ཀྱི་ཡོད་མ་རེད་ཟེར་ནས་དཔེ་གཅིག་བཤད། དེ་ནས་བྲག་ཡོད་ས་ལ་ཡི་གེ་ཨཱ་ལི་ཀཱ་ལི་སོགས་ཀྱི་སྒྲ་གྲག་ཡོང་དུས་བྲག་ཆ་དེ་ཕར་ནས་ཚུར་ཡོང་བ་མ་རེད། ཚུར་ནས་སྐད་བརྒྱབ་པ་མ་རེད། སྒྲ་གྲག་བཞིན་དུ་རང་བཞིན་མེད་པ་སྟོང་བཞིན་དུ་ཉེ་བར་སྣང་བ་ཟེར་ནས་དེ་འདྲ་མང་པོ་གསུངས་བསྡད་ཀྱི་འདུག །དེ་ཚོ་ཐམས་ཅད་ཀྱང་དེའི་སྟེང་ནས་འགྲོ་གི་ཡོད་རེད།

ཐམས་ཅད་དེའི་སྟེང་དུ་ཡོང་གི་ཡོད། མདོར་ན་སྒྱུ་མའི་དཔེ་བརྒྱད་དང་འདྲ་བ་ལྟ་བུ་དང་རྨི་ལམ་ལ་སོགས་པ་དང་སྒྱུ་མ་ལྟ་བུ་དང་དྲི་ཟའི་གྲོང་ཁྱེར་ལྟ་བུ་སོགས་ནང་བཞིན་རེད། རིག་པ་དྲུག་ཅུ་པའི་ནང་དུ། རྨི་ལམ་ལྟ་བུ་དང་དྲི་ཟའི་གྲོང་ཁྱེར་ལྟ་བུ་དཔེ་མང་པོ་བཞག་ཡོད་རེད། རྨི་ལམ་ལྟ་བུ་དང་དྲི་ཟའི་གྲོང་ཁྱེར་ལྟ་བུ་དང་གསོག་དང་གསོབ་ཡ་མ་བརླ་ལྟ་བུ་སྙིང་པོ་མེད་པ་རེད། དེ་བཞིན་དུ་སྐྱེ་བ་དང་གནས་པ་ཐམས་ཅད་ཀྱང་རང་བཞིན་མེད་ཟེར་ཡག་གི་ཚིག་ཞིག་ཡོད་རེད། རྨོངས་པའི་གྲོང་ཁྱེར་མི་བཟད་པའི། །འགྲོ་བ་སྒྱུ་མ་བཞིན་དུ་སྣང༌། །གསུངས་པ་དེ་རེད། འགྲོ་བ་སྒྱུ་མ་བཞིན་དུ་སྣང་ཟེར་ཡག་དེ་སྒྱུ་མ་རྨི་ལམ་ལྟ་བུ་དྲི་ཟའི་གྲོང་ཁྱེར་ལྟ་བུའོ། སྤྱིར་བཏང་ང་ཚོས་དུས་རྒྱུན་དུ་ཆོས་ཐམས་ཅད་བདེན་པ་ཡོད་མ་རེད། ག་འདྲ་རེད་ཟེར་ན། དཔེར་ན་ཁྱེད་རང་གི་རྨི་ལམ་ནང་བཞིན་རེད་ཟེར་བའི་སྐབས་སུ་རྨི་ལམ་དེ་ང་ཚོས་མཚན་གཞི་འདྲ་པོ་ཞིག་བཞག་གི་ཡོད་རེད་པ། ཡིན་ན་ཡང་ད་ལྟ་འདིའི་སྐབས་སུ་སྒྲོ་འདོགས་སེམས་ལ་ཆོད་ཟིན་པའི་རྣལ་འབྱོར་པ་ལ་རྨི་ལམ་དེ་ཡིན་གཅིག་མིན་གཉིས་དཔེ་བཞག་མ་དགོས་པ་ཡིན་པ་རེད། ཉིན་མོའི་སྣང་བ་དེ་ག་རང་རྨི་ལམ་ལྟ་བུར་མཚོན་ཐུབ་ཀྱི་ཡོད་པ་རེད། ཉིན་མོའི་སྣང་བ་འདི་རང་རྨི་ལམ་ཡིན་པར་མཚོན་ཐུབ་ཀྱི་ཡོད་པ་རེད། ཉིན་མོའི་སྣང་བ་དེ་ག་རང་རྨི་ལམ་ཆགས་བསྡད་ཀྱི་ཡོད་རེད་མ་གཏོགས་ཡང་རྨི་ལམ་ཟུར་དུ་དགོས་ཀྱི་ཡོད་མ་རེད། ཡིན་ན་ཡང་ལམ་ལ་སློབ་པའི་སྐབས་སུ་རྨི་ལམ་གྱི་དཔེ་ཞིག་དགོས་ཀྱི་ཡོད་རེད་པ། དེ་ཡིན་དུས་སྒྱུ་མའི་དཔེ་བརྒྱད་དང་འདྲ་བར་སྣང་ནའང་རྨི་ལམ་ལྟ་བུ་རེད་གསུངས་དགོས་ཀྱི་ཡོད་རེད། རྨི་ལམ་དང་སྒྱུ་མ་ལྟ་བུ་དཔེ་དེ་ཚོ་དེ་ག་རེ་རེད་ཟེར་ན་དོན་ལ་ཡོད་པ་མ་ཡིན་པ་རེད། 

རྨི་ལམ་སྒྱུ་མ་དོན་ལ་ཡོད་མ་ཡིན། །གསུངས་པ་རེད། རྨི་ལམ་དེ་སྒྱུ་མ་འདྲ་པོ་རེད། རྨི་ལམ་དེ་སྒྱུ་མ་འདྲ་པོ་རེད་ཟེར་ནས་དཔེ་དེ་ཚོ་རྨི་ལམ་དང་སྒྱུ་མ་ལྟ་བུ་ལ་བཞག་པ་རེད་དེ་དོན་ཐོག་ལ་བསམ་བློ་བཏང་ན་རྨི་ལམ་དང་སྒྱུ་མ་ཁོ་རང་ཡང་གྲུབ་ཡོད་མ་རེད་གསུངས་པ་རེད་འདུག །དེ་མ་གཏོགས་རྨི་ལམ་དང་སྒྱུ་མའི་དཔེ་བཞག་ཡང་རྨི་ལམ་དང་སྒྱུ་མ་ཡོད་རེད་ཟེར་ཡག་འདྲ་པོ་གོ་འགྲོ་བ་ཡིན་ན་དེ་ཡང་གོ་བ་ལོག་འགྲོ་གི་ཡོད་རེད། དེ་འདྲ་མ་རེད་རྨི་ལམ་དང་སྒྱུ་མ་ཡོད་གསུངས་པ་མ་རེད། རྨི་ལམ་དང་སྒྱུ་མ་ལ་སྙིང་པོ་མེད་པ་ནང་བཞིན་གྱིས་འཇིག་རྟེན་གྱི་ཆོས་ཐམས་ཅད་ལ་ཡང་སྙིང་པོ་ཡོད་མ་རེད། དོན་དག་ལ་རྨི་ལམ་དང་སྒྱུ་མ་འདྲ་པོ་རེད་ཟེར་ནས་དཔེ་དེ་རྨི་ལམ་དང་སྒྱུ་མ་བཞག་པ་རེད་དེ་དོན་ལ་དཔྱད་ཡོང་ན་རྨི་ལམ་དང་སྒྱུ་མ་ཡང་བདེན་པ་ཡོད་མ་རེད་གསུངས་པ་རེད་འདུག །ཤིང་གཉིས་བརྡར་བས་མེ་བྱུང༌། མེ་དེས་ཤིང་གཉིས་བསྲེག །ཤིང་གཉིས་བསྲེགས་ཚར་ནས་མེ་དེ་ཡང་ཐ་མར་རང་བཞིན་གྱིས་ཡལ་འགྲོ་བ་རེད་མ་གཏོགས་མེ་ལྷག་བསྡད་ཀྱི་མ་རེད་པ། འོ་དེ་ནང་བཞིན་གྱི་དཔེ་དེའི་མཚན་ཉིད་དང་འདྲ་བའི་དོན་གྱི་མཚན་ཉིད་ཀྱང་རང་བཞིན་གྱིས་མ་གྲུབ་པ་གཏན་ལ་ཕབ་ཚར་ནས་ཐ་མ་དཔེ་དེའི་མཚན་ཉིད་ཀྱང་རང་ཞི་རུ་འགྲོ་དགོས་པ་རེད། དེ་འདྲ་ཡིན་དུས། རྨི་ལམ་སྒྱུ་མ་དོན་ལ་ཡོད་མ་ཡིན། །གསུངས་པ་རེད། རྨི་ལམ་དང་སྒྱུ་མ་དེ་དོན་ལ་ཡོད་མ་ཡིན་ཟེར་ཡག་གི་དོན་དེ་ག་རེ་རེད། དོན་དེ་དོན་དམ་པ་ལ་ཡོད་མ་ཡིན་གསུངས་པ་རེད། ངོ་བོ་ཉིད་ལ་ཡོད་མ་ཡིན་གསུངས་པ་རེད། ཆོས་ཀྱི་དབྱིངས་ལ་ཡོད་མ་ཡིན་གསུངས་པ་རེད། འདི་གསུངས་ཡོང་དུས་དཔེ་དང་དོན་གཉིས་ཆ་ལ་འགྲོ་དགོས་ཀྱི་ཡོད་རེད། རྨི་ལམ་དང་སྒྱུ་མ་ཁོ་རང་དོན་ལ་ཡོད་པ་མ་ཡིན་པ་དེ་དང་འདྲ་བར་འཇིག་རྟེན་གྱི་ཆོས་ཐམས་ཅད་ཀྱང་ངོ་བོ་ཉིད་ཀྱིས་མ་གྲུབ། ཆོས་ཀྱི་དབྱིངས་ལ་མ་གྲུབ། དོན་དམ་པ་ལ་མ་གྲུབ་གསུངས་ཀྱི་ཡོད་རེད།

དེ་ཡིན་དུས་དོན་ལ་ཟེར་ཡོང་དུས་དོན་དེ་ལ་དོན་དག་གཉིས་གོ་དགོས་ཀྱི་ཡོད་རེད། དཔེར་ན་རྨི་ལམ་དང་སྒྱུ་མ་ཁོ་རང་ཡང་དོན་ལ་ཡོད་མ་རེད། དེ་དང་འདྲ་བ་ད་ལྟ་དཔེ་དེ་གང་ལ་བཞག་སའི་དོན་འཇིག་རྟེན་གྱི་ཆོས་དེ་ཡང་ངོ་བོ་ཉིད་ཀྱིས་མ་གྲུབ། ཆོས་ཀྱི་དབྱིངས་ལ་མ་གྲུབ། དོན་དམ་པ་ལ་མ་གྲུབ་གསུངས་ཀྱི་ཡོད་རེད། དེ་ཡིན་ཙང་དོན་ལ་ཡོད་མ་ཡིན་ཞེས་པའི་ཚིག་དེ་འགྲོ་དགོས་ཀྱི་འདུག །རྨི་ལམ་སྒྱུ་མ་གཅིག་པུ་དོན་ལ་ཡོད་པ་མ་ཡིན་གསུངས་ཀྱི་ཡོད་མ་རེད། རྨི་ལམ་དང་སྒྱུ་མ་ཁོ་རང་དོན་ལ་ཡོད་པ་མ་རེད་ལགས། དེ་དང་འདྲ་བར་འཇིག་རྟེན་གྱི་ཆོས་ཐམས་ཅད་ཀྱང་ངོ་བོ་ཉིད་ཀྱིས་མ་གྲུབ། ཆོས་ཀྱི་དབྱིངས་ལ་མ་གྲུབ། དོན་དམ་པ་ལ་མ་གྲུབ་གསུངས་དགོས་ཀྱི་ཡོད་རེད། དེས་ན་སྐྱོ་བ་བསྐྱེད་ལ་འཇིག་རྟེན་བྱ་བ་ཐོངས། །གསུངས་པ་རེད། དེའི་ཕྱིར་ན་འཁོར་བའི་ཆོས་ཐམས་ཅད་ལ་སྐྱོ་བ་བསྐྱེད་དགོས་ཀྱི་རེད་གསུངས་པ་རེད། སྐྱོ་བ་བསྐྱེད་ཟེར་ན་ག་རེ་རེད། སྐྱོ་བ་བསྐྱེད་ཟེར་ཡག་དེ་སྙིང་པོ་མེད་པ་མཐོང་དགོས་ཀྱི་རེད་གསུངས་པ་རེད། སེམས་པ་སྐྱོ་ཟེར་བ་འདྲ་པོ་འཁོར་བའི་བྱ་བ་མཐོང་ནས་ངུ་དགོས་ཀྱི་ཡོད་པ་རེད། སེམས་སྐྱོ་དགོས་ཀྱི་ཡོད་པ་རེད། རྒྱལ་བ་རྒྱ་མཚོའི་ཆོ་གའི་ནང་དུ། བདག་ནི་འཁོར་བའི་ཆོས་ལ་སྐྱོ་བ་སྐྱེས། །འཇིག་རྟེན་བྱ་བ་ཐམས་ཅད་སྤངས་ནས་ནི། །ཐར་པ་ཆེན་པོའི་གྲོང་མཆོག་དམ་པ་འདིར། །མགོན་པོས་བདག་ནི་འཇུག་པར་མཛད་དུ་གསོལ། ཞེས་ཐར་པ་ཆེན་པོའི་གྲོང་མཆོག་ལ་བཞག་རོགས་གྱིས་ཟེར་ནས་ཞུ་ཡི་འདུག །ལྷ་རྒྱལ་བ་རྒྱ་མཚོས་བཞག་ཡོང་ཡག་གང་ཡང་ཡོད་མ་རེད། གཙོ་བོ་རང་གིས་འགྲོ་དགོས་ཀྱི་རེད་པ། ཡིན་ན་ཡང་དེར་འགྲོ་ཐུབ་ཡག་ལ་སྒོ་གསུམ་བྱིན་གྱིས་བརླབ་རོགས་གྱིས་ཟེར་ནས་གསུངས་པ་རེད་མ་གཏོགས་རང་སྐྱིད་པོ་བྱེད་ནས་ཉལ་འགན་ཐམས་ཅད་རྒྱལ་བ་རྒྱ་མཚོར་གཡོག་ནས་ཡར་འཁྲིད་འགྲོ་རོགས་གྱིས་ཟེར་ཡག་གི་སྐད་ཆ་མ་རེད་པ།

གཙོ་བོ་དེ་རང་གིས་བྱེད་དགོས་པ་ཡིན་ན་ཡང་དེ་འདྲ་ཡོང་ཐུབ་ཡག་ལ་བརྒྱུད་པའི་བླ་མ་ཐམས་ཅད་དང་ཡི་དམ་གྱི་ལྷ་ལ་སོགས་པ་ཐམས་ཅད་ཀྱིས་བདག་ལ་སྒོ་གསུམ་བྱིན་གྱིས་བརླབ་ཏུ་གསོལ་ཟེར་ནས་གསོལ་བ་འདེབས་ཀྱི་ཡོད་རེད། ཕྱག་རྒྱ་ཆེན་པོའི་ཉམས་ལེན་དེ་བྱིན་རླབས་ཀྱི་སྟོབས་ཀྱིས་འཐོབ་དགོས་ཀྱི་ཡོད་རེད། ང་ཚོར་འདི་གལ་ཆེན་པོ་རེད་འདུག །དབང་པོ་ཡང་རབ་གཅིག་དགོས་ཡག་དེ་གལ་ཆེན་པོ་རེད། ཤེས་རབ་ཀྱང་རྣོན་པོ་དགོས་ཀྱི་ཡོད་རེད། ཤེས་རབ་རྣོན་པོ་ཞིག་དང་དབང་པོ་རྣོན་པོ་དེ་དགོས་ཡག་དེ་རྩ་བ་ལ་བཞག །དེའི་སྟེང་དུ་མེད་དུ་མི་རུང་བའི་ཁྱད་ཆོས་ཀྱི་ཡོན་ཏན་བྱིན་རླབས་ཀྱི་སྟོབས་ཟེར་ཡག་དེ་ཞེ་དྲག་གལ་ཆེན་པོ་རེད། རྩ་བའི་བླ་མའི་བྱིན་རླབས་ཀྱི་སྟོབས་ཟེར་ཡག་དེ་བླ་མ་སངས་རྒྱས་དངོས་སུ་མཐོང་བ་དང་ཡི་དམ་གྱི་ལྷ་དེ་ཡང་སངས་རྒྱས་དངོས་སུ་མཐོང་བ་ཞིག་གིས་རྟོགས་པའི་གདེང་ཐོབ་ཐུབ་མཁན་ཞིག་ཡོད་ན། དེ་འདྲའི་ཡི་དམ་གྱི་ལྷ་དང་རྩ་བའི་བླ་མའི་སྐུ་གསུང་ཐུགས་ཀྱི་བྱིན་རླབས་འཇུག་ཡོང་དུས་དེའི་སྟོབས་ཀྱིས་ཕྱག་རྒྱ་ཆེན་པོ་རྟོགས་ཡག་ལ་སྔོན་གྱི་ལས་འཕྲོ་བཟང་པོ་སད། ཆོས་ཉིད་ཀུན་ཏུ་འགྲོ་བའི་རིགས་དེ་ཡང་སད། རང་བཞིན་གནས་རིགས་དེ་ཡང་སད་ཡོང་དུས་ངོ་འཕྲོད་ཡོང་བ་རེད་འདུག །འོ་དེ་ཡིན་དུས་བྱིན་རླབས་ཀྱི་སྟོབས་ཀྱིས་འགྲོ་བ་དེ་ཞེ་དྲག་གལ་ཆེན་པོ་ཡིན་པ་རེད་མ་གཏོགས་བྱིན་རླབས་ཀྱི་སྟོབས་ཀྱིས་མ་ཡིན་པར་ག་ཚོད་ཕྱག་རྒྱ་ཆེན་པོ་ལ་ལུང་དང་རིག་པ་མང་པོ་ཞིག་སྤུངས་ནས་ག་ཚོད་སློབ་སྦྱོང་བྱེད། མགོ་འགུལ། གཟུགས་པོ་གཡུག་ན་ཡང་མི་ཕན་པ་རེད། ཕྱག་རྒྱ་ཆེན་པོ་ཟེར་ཡག་དེ་ལ་བྱིན་རླབས་ཀྱི་སྟོབས་དེ་ཞེ་དྲག་གལ་ཆེན་པོ་རེད། དེ་ལ་བརྟེན་ནས་ང་ཚོའི་སྒྲུབ་བརྒྱུད་ཀྱི་ཉམས་ལེན་དེ་ཚོ་ཚང་མ་གཙོ་བོ་མོས་གུས་ལ་རག་ལས་ཀྱི་རེད་གསུངས་པ་དེ་འདི་རེད་འདུག །སྒྲུབ་བརྒྱུད་དེ་གཙོ་བོ་མོས་གུས་ལ་རག་ལས་ཀྱི་ཡོད་པ་རེད།

དད་པ་ལ་རག་ལས་ཀྱི་ཡོད་རེད། དད་པ་མེད་ན་བྱིན་རླབས་འཇུག་གི་མ་རེད། བྱིན་རླབས་འཇུག་པར་བྱེད་པ་ལ་དང་པོ་དད་པ་དགོས་པ་རེད། དེས་ན་དེ་ལ་སྐྱོ་བ་བསྐྱེད་གསུངས་པ་དེ་སྐྱོ་བ་བསྐྱེད་ཡག་དེ་གཙོ་བོ་རང་གིས་བསྐྱེད་དགོས་པ་རེད། སྐྱོ་བ་བསྐྱེད་ཟེར་ཡག་དེ་སྙིང་པོ་མི་འདུག་བསམ་དགོས་པ་རེད་པ། འཇིག་རྟེན་གྱི་བྱ་བ་དེ་ལ་རིགས་པས་བརྟག་ཅིང་དཔྱད་པའི་སྐབས་སུ་དཔྱད་དོན་རྙེད་རྒྱུ་མི་འདུག །སྒྲོ་འདོགས་སེམས་ལ་ཆོད་ཚར་བའི་སྐབས་སུ་སེམས་ཀྱི་གནས་ལུགས་ངོ་འཕྲོད་ཚར་བའི་སྐབས་སུ་ཕར་བལྟ་བསྡད་ཡག་དེ་ཚོ་ཚང་མ་སེམས་ཀྱི་ཆོ་འཕྲུལ་ཡིན་པ་རེད། ཕན་ཐོག་གང་ཡང་མེད་པ་རེད། སྙིང་པོ་མེད་པ་རེད། བྱེ་མའི་ཁང་པ་ནང་བཞིན་ཡིན་པ་རེད། འཁོར་བའི་ཆོས་ཐམས་ཅད་ལ་སྐྱོ་བ་ཆེན་པོ་བསྐྱེད་ལ། གཟུགས་པོ་ལ་ན་ཚ་ཆེན་པོ་ཞིག་ཐེབས་པ་དང་མགོ་ལ་ཟུག་ཆེན་པོ་ཞིག་བརྒྱབ་ནས་སྨན་བཅོས་དཀའ་ལས་ཁང་པོ་ཆགས་ཡོང་དུས་དེ་དུས་སྐྱོ་བ་བསྐྱེད་ན་མི་ཕན་པ་རེད། སྐྱོ་བ་ད་ལྟ་ཉིད་ནས་བསྐྱེད་དགོས་པ་ཡིན་པ་རེད། ལུས་བདེ་པོ་ཡོད། ལུས་སེམས་གཉིས་ཀ་བདེ་པོ་ཡོད། ཉམས་ལེན་ཡག་པོ་གནད་ལ་གཅུན་ཐུབ་པ་ཞིག་བྱེད་པའི་སྐབས་དེར་སྐྱོ་བ་བསྐྱེད་ཐུབ་ན་སྐྱོ་བ་ཡག་ཤོས་དེ་ཡིན་པ་རེད། འཇིག་རྟེན་བྱ་བ་ཐོངས། ཟེར་ན་འཇིག་རྟེན་གྱི་བྱ་བ་ཐམས་ཅད་གཡུག་ཤོག་གསུངས་པ་རེད། འཇིག་རྟེན་གྱི་བྱ་བ་ཟེར་བ་འདིའི་སྐབས་སུ་བྱ་བ་ག་རེ་རེད། མིང་དང་ཐོབ་དང་མངའ་ཐང་གཟི་བརྗིད་ལ་སོགས་པ་མདོར་ན་འདིའི་ནང་ལ་འཇིག་རྟེན་གྱི་བྱ་བ་ཟག་བཅས་ཀྱི་དགེ་བ་ཚུན་ཆད་ཚང་མ་ལ་འགྲོ་གི་ཡོད་རེད། ཟག་བཅས་ཀྱི་བྱ་བ་ཡིན་ན་ཡང་འཇིག་རྟེན་གྱི་བྱ་བ་ཆགས་འགྲོ་ཡི་ཡོད་རེད། ཟག་བཅས་ཀྱི་དགེ་བ་དཔེར་ན་ང་ཚོས་སྦྱིན་པ་ཞིག་བཏང་བ་ཡིན་ན་ཡང་མིག་གིས་ཕར་བལྟས་བྱས་མི་གཞན་གྱིས་ཚུར་བལྟ་གི་འདུག་མི་འདུག་བལྟ། གཅིག་གིས་རང་ལ་བལྟ་གི་འདུག་བསམ་ན་ཡང་དངུལ་མང་ཙམ་ཞིག་སྤྲད།

ཚུར་བལྟ་མཁན་མི་འདུག་བསམ་པས་རྡོག་རྒྱག་ཞུས་ནས་བཏང་བཞག་པ་ཡིན་ན་ཕན་ཐོག་ཡོད་མ་རེད། འོ་དེ་ལྟ་བུ་ཡོང་གི་རེད། དེ་ག་ནང་བཞིན་གྱིས་ཁ་ཏོན་དང་དགེ་སྦྱོར་ལ་སོགས་པ་བྱེད་ཡག་དང་སྒོམ་བརྒྱབ་ཡག་ལ་སོགས་པ་ཐམས་ཅད་ལ་ཡང་མིང་དང་གྲགས་པ་དང་ལན་གྱི་རེ་བ་དང་རྣམ་སྨིན་གྱི་རེ་བ་ལ་སོགས་པ་མདོར་ན་བདག་ཏུ་འཛིན་པའི་བློ་དང་འབྲེལ་ནས་དགེ་བ་ཞིག་བསྒྲུབ་ཚུན་ཆད་ལ་འཇིག་རྟེན་གྱི་བྱ་བ་ནང་ལ་འགྲོ་གི་རེད་གསུངས་ཀྱི་ཡོད་རེད། འཇིག་རྟེན་གྱི་བྱ་བ་ཐོངས། ཐོངས་ཟེར་ན་གཡུག་ཤོག་གསུངས་པ་རེད། དེ་ཙམ་དུ་མ་ཟད་པ། འཁོར་ཡུལ་ཆགས་སྡང་འབྲེལ་པ་ཀུན་གཅོད་ནས། །གསུངས་འདུག །འཁོར་ཟེར་དུས་ཕ་མ་གཉེན་བཤེས་མཛའ་གྲོགས་ལ་སོགས་པ་དེ་ཐམས་ཅད་དེ་འཁོར་རེད་པ། ཡུལ་ཟེར་བ་དེ་ས་ཆ་རེད། ས་ཆ་འདི་དཔེ་སྐྱིད་པོ་ཡོད་རེད་བསམ་བསམ་འདྲ་པོ་ས་ཆ་ལ་འཛིན་པ་ཆགས་ན་ཡུལ་ལ་ཆགས་པ་རེད། དེ་ག་ནང་བཞིན་གྱིས་འདོད་ཆགས་ཞེ་སྡང་གཏི་མུག་ང་རྒྱལ་ཕྲག་དོག་ལ་སོགས་པ་མདོར་ན་ཉོན་མོངས་པ་ཡོད་དོ་ཅོག་འབྲེལ་པ་ཡོད་ཚད་ཐམས་ཅད་དེ་ལ་འབྲེལ་པ་ཀུན་བཅད་ནས། འཁོར་ཡུལ་ཆགས་པ་སྡང་བ་ཐམས་ཅད་དང་འབྲེལ་བ་བཅད་དགོས་པ་རེད་གསུངས་པ་རེད། དྭགས་པོ་རིན་པོ་ཆེ་ལ་མི་ལ་རས་པས། བུ་ཁྱོད་འཁོར་བ་དང་འབྲེལ་ཐག་ཆོད་པ་ཡིན། །གསུངས་པ་ལྟར། གནས་ལུགས་ཀྱི་བཙན་ས་ཟིན་ཡོང་དུས་ཕྱག་རྒྱ་ཆེན་པོའི་མན་ངག་དེ་ཕྱིན་ཅི་མ་ལོག་པ་རྒྱུད་ལ་བསྐྱེད་ནས། བུ་ཁྱོད་འཁོར་བ་དང་འབྲེལ་ཐག་ཆོད་པ་ཡིན་གསུངས་པ་རེད། འདིའི་སྐབས་སུ་སྒྲོ་འདོགས་སེམས་ལ་ཆོད་པའི་རྣལ་འབྱོར་པ་དེ་མི་མང་པོའི་ནང་ལ་བསྡད་ཡག་དང་རང་གཅིག་པུར་བསྡད་པ་གཉིས་ལ་ཁྱད་པར་མེད་གསུངས་པ་རེད་པ། འོ་དེ་འདྲའི་སྒྲོ་འདོགས་སེམས་ལ་ཆོད་པའི་རྣལ་འབྱོར་པ་དེ་ཉིན་མོར་བསྒོམ་ནས་བསྡད་ནའང་རེད་མཚན་ལ་ཉལ་ནའང་ཁྱད་པར་མེད་གསུངས་པ་རེད། དེ་ལྟ་བུ་ཞིག་བྱུང་སོང་ན་འགྲིག་ཚར་བ་རེད།

དེ་མ་ཐུབ་ཀྱི་བར་དུ་འབྲེལ་ཐག་གཅད་ཡག་གི་ཐབས་ལ་བརྩོན་དགོས་གསུངས་པ་རེད་འདུག །འཁོར་ཡུལ་ཆགས་སྡང་འབྲེལ་པ་ཀུན་བཅད་ནས་ག་པར་འགྲོ་དགོས་ཀྱི་རེད། འཁོར་ཡུལ་ཆགས་སྡང་ལ་སོགས་པར་ཞེན་པའི་སེམས་དེ་སྤང་ཚར་བའི་སྐབས་སུ་འབྲེལ་ཐག་ཆོད་ཟེར་གསུངས་པ་རེད། དེ་འདྲའི་སེམས་ཆགས་སྡང་གི་རྣམ་རྟོག་དེ་སྤང་ཚར་ན་ག་པར་འགྲོ་དགོས་ཀྱི་རེད་ཟེར་ན། གཅིག་པུར་ནགས་འདབས་རི་ཁྲོད་གནས་པར་བསྒོམ། །གསུངས་འདུག །རང་གཅིག་པུར་གསུངས་པ་རེད། གཉེན་མཛའ་གྲོགས་ལ་སོགས་པ་གང་ཡང་མེད་པ། ཉིན་མོ་མིའི་རྒྱུན་འགྲུལ་མེད་པ། མཚན་མོ་དགྲའི་ཀླག་ཅོར་མེད་པ། གནས་དབེན་པ་ལ་འགྲོ་བ་རེད། ནགས་ཚལ་ནང་དུ་གཅིག་པུར་འགྲོ་བ་རེད། རྗེ་བཙུན་མི་ལ་རས་པ་ནང་བཞིན་གཅིག་པུར་ནགས་འདབས་ལ་སོགས་པ་དང༌། རི་ཁྲོད་ལ་སོགས་པ་དང༌། དེ་ག་ནང་བཞིན་གྱིས་ས་དབེན་པ་དང༌། བྲག་ཕུག་དང༌། ཤིང་སྐམ་པོའི་དྲུང་དང༌། གང་ལྟར་ཆགས་སྡང་གི་རྐྱེན་མེད་ས་དེ་འདྲ་ལ་འགྲོ་དགོས་པ་རེད། རྒྱལ་སྲས་ལག་ལེན་ལས་གསུངས་པ་ནང་བཞིན་གྱིས། ཡུལ་ངན་སྤངས་པས་ཉོན་མོངས་རིམ་གྱིས་འགྲིབ། ཅེས་ཡུལ་གང་ཞིག་ལ་བརྟེན་ནས་ཉོན་མོངས་ཐམས་ཅད་རིམ་གྱིས་འགྲིབ་ཐུབ་ཡག་གཅིག་གི་ཡུལ་ཡོད་ན་དེར་བརྟེན་དགོས་པ་རེད་འདུག །གཅིག་པུར་ཟེར་ཡག་དོན་དེ་འདི་རེད། ནགས་འདབས་རི་ཁྲོད་གནས་པར་བསྒོམ། ཡང་རི་ཁྲོད་ཟེར་བའི་སྐབས་སུ་མེ་ཏོག་མང་པོ་སྐྱེ་བསྡད་ས་འདྲ་པོ་དང༌། སྤང་སྐྱིད་པོ་འདྲ་པོ་དང༌། ཆུ་ཡང་ལེགས་པོ་ཡོད་ས་དང༌། ཤིང་ཏོག་དེ་ཚོ་ཡག་པོ་སྐྱེ་ས་དེ་འདྲ་ཞིག་ལ་རི་ཁྲོད་ཟེར་གྱི་ཡོད་མ་རེད། རྗེ་བཙུན་མི་ལ་རས་པ་ནང་བཞིན། ཕྱིའི་རྫོང་དྲུག་ནང་གི་རྫོང་དྲུག་གསང་བའི་རྫོང་དྲུག་དང་ཡང་རྫོང་གཉིས་དང་ཉི་ཤུ། ཡོངས་སུ་གྲགས་པའི་ཕུག་ཆེན་བཞི། མ་གྲགས་པའི་ཕུག་ཆེན་བཞི་བཅས་ཕུག་ཆེན་བརྒྱད་ལ་སོགས་པའི་ནང་ལ་ག་ཚོད་མང་པོ་བཞུགས་འདུག །དེ་ཚོ་ཐམས་ཅད་ཀྱང་བྲག་དང་ཕུག་སྐམ་པོ་མདོག་ངན་པ་འདྲ་པོ་ཕར་ཆེར་ཆུ་ཚོད་གཅིག་བསྡད་དགོས་ནའང་བསྡད་མ་ཐུབ་ས་དེ་འདྲའི་ས་ཆ་ཡོད་རེད་མ་གཏོགས།

མཐོང་རྒྱ་ཡག་པོ་ཡོད་ས་དང༌། དེ་ག་ནང་བཞིན་གྱི་ཆུ་གཙང་མ་བབ་བསྡད་ས་དང་ཤིང་ཏོག་མང་པོ་ཡོད་ས་དང༌། ཡང་གྲོང་ཁྱེར་ལ་འགྲོ་ནའང་ཐག་ཉེ་པོ་ཡོད་ས་དེ་འདྲ་དེ་འདྲ་ལ་རི་ཁྲོད་ཟེར་གྱི་མ་རེད། རི་ཁྲོད་ཟེར་ཡག་དེ་སུ་གཅིག་གིས་ཀྱང་བསྡད་མ་ཐུབ་ས་དེ་འདྲ་དགོས་ཀྱི་འདུག །རྗེ་བཙུན་མི་ལ་རས་པ་དེ་འདྲ་ལ་བཞུགས་བསྡད་པ་རེད། ཕལ་ཆེར་ཝ་དང་གླ་བ་རྭ་ལྟ་བུ་དེ་འདྲ་འགྲོ་ས་རེད་མ་གཏོགས་མི་འགྲོ་ས་མ་རེད་བསམ་བསམ་གྱི་ས་ཆ་དེ་འདྲ་ནང་ལ་བཞུགས་ཀྱི་འདུག །དེ་འདྲ་ལ་རི་ཁྲོད་ཟེར་ནས་ལབ་པ་རེད་པ། གནས་ངེས་མེད་དེ་འདྲ་ལ་འགྲོ་དགོས་ཀྱི་རེད་འདུག །དེ་ཡིན་དུས་གཅིག་པུར་ནགས་འདབས་རི་ཁྲོད་གནས་པར་བསྒོམ་ཟེར་ཡག་འདི་རེད། བསྒོམ་ཟེར་དུས་ག་རེ་བསྒོམ་དགོས་ཀྱི་རེད་ཟེར་ན། གཅིག་པུར་ནགས་འདབས་དང་རི་ཁྲོད་དུ་བསྡད་ནས་སྒོམ་དུ་མེད་པའི་ངང་ལ་གནས་པར་གྱིས། །གསུངས་པ་རེད། ཡང་འདི་ལ་འབྲེལ་བ་འདུག །བསྒོམ་ཟེར་དུས་སྒོམ་བརྒྱབ་ནས་ཙོག་ཙོག་བྱེད་ནས་བསྡད་ཟེར་བའི་སྐད་ཆ་མེད། བསྒོམ་རྒྱུ་ཞིག་ཡོད་ནས་ལྷ་བསྒོམ་སྔགས་བསྒོམ་དཀྱིལ་འཁོར་བསྒོམ་གཞལ་ཡས་ཁང་བསྒོམ་ཟེར་བའི་སྐད་ཆ་མེད། འོ་ན་ག་རེ་བསྒོམ་ཟེར་ན་བསྒོམ་དུ་མེད་པའི་ངང་ལ་གནས་པར་གྱིས། གསུངས་པ་རེད། བསྒོམ་བྱ་དང་སྒོམ་བྱེད་བསྒོམ་པའི་ཡུལ་ཐམས་ཅད་ལས་འདས་པའི་གནས་ལུགས་ཕྱག་རྒྱ་ཆེན་པོའི་ངང་ལ་གནས་གསུངས་པ་རེད། སྒོམ་དུ་མེད་པའི་ངང་ལ་གནས་དགོས་ཀྱི་ཡོད་རེད། སྒོམ་དུ་མེད་པའི་ངང་ལས་མི་གཡོ་བར་བྱེད་ནས་བསྡད་དགོས་པ་རེད། སྒོམ་དུ་མེད་པའི་ངང་ལས་མ་འདས་པར་བྱེད་ནས་བསྡད་དགོས་པ་རེད། བསྒོམ་དུ་མེད་ཟེར་ཡག་དེ་བསྒོམ་རྒྱུ་ཞིག་ཡོད་ནས་སྒོམ་དུ་མེད་པ་མ་རེད། ཕྱག་རྒྱ་ཆེན་པོ་ཟེར་ཡག་དེ་བསྒོམ་བྱ་སྒོམ་བྱེད་ལས་འདས་པ་རེད་འདུག །བསྒོམ་བྱ་སྒོམ་བྱེད་ལས་ག་འདྲ་བྱེད་ནས་འདས་པ་རེད། བསྒོམ་བྱ་སྒོམ་བྱེད་ལས་འདས་ཡག་དེ་སེམས་ཀྱི་རང་བཞིན་ངོ་བོ་སྟོང་པ་རང་བཞིན་གསལ་བ་རྣམ་པ་སྣ་ཚོགས་སུ་ཤར་བ་དོན་དམ་པའི་སྐུ་གསུམ་ཚང་བསྡད་ཡག་གི་སེམས་ཀྱི་གནས་ལུགས་ཀྱི་སྟེང་ལ་མ་བཅོས་པར་མཉམ་པར་ཞོག་གསུངས་པ་རེད་འདུག

།མ་བཅོས་པའི་ངང་ལ་མཉམ་པར་བཞག །མ་བཅོས་པའི་ངང་ལ་གློད། མ་བཅོས་པའི་ངང་ལ་ཞོག་གསུངས་པ་རེད། བཞག་ཟེར་བའི་སྐབས་སུ་གཞག་རྒྱུ་ཞིག་ཀྱང་ཡོད་མ་རེད་དེ་ངང་ལ་ལྷོད་བཞག་པ་རེད་འདུག །འདི་ལ་ཚིག་ཞེ་དྲག་མང་པོ་གང་ཡང་ལབ་ཡག་ཡོད་མ་རེད། གང་མཚམས་ཤིག་ནས་ཚིག་གིས་སྒྲོག་བཅིངས་ནས་ཡང་མགོ་བོ་འཁོར་གྱི་རེད། གང་ལྟར་བསྒོམ་དུ་མེད་པའི་ངང་ལས་མ་གཡོ་བར་གྱིས་གསུངས་པ་རེད་འདུག །རྣམ་རྟོག་ངོ་བོ་ཆོས་སྐུར་གསུངས་པ་བཞིན། །ཅི་ཡང་མ་ཡིན་ཅིར་ཡང་འཆར་བ་ལ། །མ་འགགས་རོལ་པར་འཆར་བའི་སྒོམ་ཆེན་ལ། །འཁོར་འདས་དབྱེར་མེད་རྟོགས་པར་བྱིན་གྱིས་རློབས། །གསུངས་འདུག །འོ་ཚིག་དེ་ཡག་ཤོས་ཡིན་པ་རེད། ཅི་ཡང་མ་ཡིན་ཅིར་ཡང་འཆར་བ་ལ། །དེ་འདྲ་ཕྱག་རྒྱ་ཆེན་པོ་བསྒོམ་པའི་སྐབས་སུ་ཕྱག་རྒྱ་ཆེན་པོ་སྒོམ་མཁན་གྱི་ཤེས་པའི་ངོ་ལ་རོལ་པ་སྣ་ཚོགས་ཤར་གྱི་རེད་གསུངས་པ་རེད། དེ་ལ་བཟང་པོ་ཤར་གྱི་རེད་ངན་པ་ཡང་ཤར་གྱི་རེད་འཁོར་འདས་ཀྱི་སྣང་བ་སྣ་ཚོགས་པ་ཤར་གྱི་རེད། འཁོར་འདས་ཀྱི་སྣང་བ་སྣ་ཚོགས་པ་ཤར་ནའང་རུང་བཟང་ངན་གྱི་རྣམ་རྟོག་གང་ཤར་ནའང་དེ་ལ་དགག་སྒྲུབ་མ་བྱེད་གསུངས་པ་རེད་པ། བཟང་པོའི་རྣམ་རྟོག་ཤར་སོང་ནའང་དེ་ཡག་པོ་རེད་བསམ་ནས་དེ་ལ་རེ་བ་དང་དེར་ལྷུར་ལེན་པ་མི་བྱེད། ངན་པའི་ཆགས་སྡང་དང་ཁོང་ཁྲོ་ལ་སོགས་པ་ཉོན་མོངས་པའི་ཕྱོགས་སུ་འགྱུར་བའི་རྣམ་རྟོག་ཕྱིན་ཅི་ལོག་པ་ཡང་སྐྱེ་གི་རེད། འོ་རྣམ་རྟོག་ངན་པ་སྐྱེ་སོང་བསམ་ནས་སེམས་ལ་ཁུ་ཁྲིག་དང་སེམས་ལ་དྭོགས་པ་དེ་འདྲ་མ་བྱེད། དགག་སྒྲུབ་གང་ཡང་མ་བྱེད། མ་བཅོས་པ་དེ་གར་ཞོག །རྣམ་རྟོག་ཤར་ན་ཤར་བ་དེ་ངོས་ཟིན་པར་བྱེད་དགོས་པ་རེད་གསུངས་འདུག །ད་ལྟ་བར་དུ་ང་ཚོ་འཁོར་བ་ལ་ག་རེ་བྱེད་ནས་འཁོར་བ་རེད་ཟེར་ན་རྣམ་རྟོག་དེ་ངོས་མ་ཟིན་ནས་འཁོར་བ་རེད། རྣམ་རྟོག་ལ་སྣང་མེད་བཏང་བཞག་པ་རེད། རྣམ་རྟོག་དེ་ཡན་པར་བཏང་བཞག་པ་རེད། རྣམ་རྟོག་དེ་ངན་ལང་བཏང་བཞག་པ་རེད།

རྣམ་རྟོག་དེ་ལང་ཤོར་རམ་རྐྱེན་ངན་གྱི་ལམ་ལ་བཏང་བཞག་དུས་རྣམ་རྟོག་གི་རང་ཉིད་ཕར་དྲུད་སོང་བ་རེད་པ། ང་རང་རྣམ་རྟོག་གི་གཞན་དབང་དུ་གྱུར་པ་རེད། རྣམ་རྟོག་ཁོ་རང་ག་པ་འདོད་འདོད་འཁྲིད་སོང་བ་རེད། ང་རང་ཡང་དེའི་རྗེས་སུ་རྒྱུགས་སོང་བ་རེད། མིག་ལོང་བ་ནང་བཞིན་བྱེད་ནས་མིག་ལོང་བ་དེ་མིག་ཡོད་མཁན་ཞིག་གིས་འཁྲིད་འགྲོ་དུས་ག་བ་འཁྲིད་ནའང་འགྲོ་རྒྱུ་རེད་པ། དེ་ལྟར་བྱས་ནས་རྣམ་རྟོག་གི་གཞན་དབང་དུ་འཁྲིད་སོང་བ་རེད། དེ་འདྲ་མ་ཡིན་པར་རྣམ་རྟོག་ཤར་ཡོང་བའི་སྐབས་སུ་རྣམ་རྟོག་དེ་ངོས་ཟིན་པར་བྱེད། རྣམ་རྟོག་ངོས་ཟིན་ཚར་བའི་སྐབས་སུ་རྣམ་རྟོག་དེ་ཡག་པོ་རེད་དམ་སྡུག་ཆག་རེད་བསམ་པའི་འཁུ་འཁྲིག་དེ་མ་བྱེད་གསུངས་སོང༌། བཟང་པོའི་ཡོན་ཏན་གྱི་རྣམ་རྟོག་ཤར་སོང་ནའང་དེ་ལ་དགའ་བ་མ་བསྒོམ། ངན་པའི་རྣམ་རྟོག་ཤར་སོང་ནའང་དེ་ལ་དྭོགས་པ་དང་སེམས་སྡུག་མ་བྱེད། བཟང་ངན་གྱི་རྣམ་རྟོག་གང་ཤར་ནའང་ཤར་བ་དེའི་ངོ་བོ་ལ་ལྟོས་དང་ཤར་ཙམ་ཉིད་ནས་རང་ཡལ་དུ་འགྲོ་བ་ཆུ་ལ་རི་མོ་བྲིས་པ་ནང་བཞིན་འགྲོ་གི་རེད། གནད་འགག་དེའི་སྟེང་དུ་འགྲོ་དགོས་པ་རེད། ལས་དང་པོ་པ་ལ་སེམས་ཁྲིད་བྱེད་དུས་རྣམ་རྟོག་སྐྱེ་ཡོང་བའི་སྐབས་སུ་དང་པོ་རྣམ་རྟོག་དེ་ག་འདྲ་བྱེད་ནས་ཡོང་གི་འདུག་བརྟག་དཔྱད་བཏང༌། དཔེར་ན་རྡོ་རྗེ་གདན་ལྟ་བུ་ཞིག་ཡིད་ལ་སྐད་ཅིག་གཅིག་གིས་བསྒོམ་ཡོང་དུས་རྡོ་རྗེ་གདན་དེ་ཕར་ནས་ཚུར་སླེབས་ཡོང་བ་རེད་དམ་ང་རང་གི་སེམས་དེ་ཕར་འགྲོ་བ་རེད་དཔྱད་དེ་དམིགས་པ་ཞིག་བཤད་ཀྱི་ཡོད་རེད། ལས་དང་པོ་པར་དེའི་རྗེས་ལ་རིམ་པས་རྣམ་རྟོག་ཤར་ཡོང་དུས་དེ་ཡི་ངོ་བོ་ལ་བལྟ་ནས་རྣམ་རྟོག་དེ་གང་དུ་འགྲོ་སོང་ཟེར་ཡག་གི་མན་ངག་དེ་བསླབ་ཀྱི་མེད་པ་རེད། རྣམ་རྟོག་རང་ཡལ་དུ་འགྲོ་མ་འགྲོའི་སྐད་ཆ་མེད་པ་རེད། རྣམ་རྟོག་ཤར་ཙམ་ཉིད་ནས་རྣམ་རྟོག་གི་ངོ་བོ་ལ་ལྟོས་གསུངས་པ་དེ་ག་རང་རེད་མ་གཏོགས་དེའི་རྗེས་ལ་རྣམ་རྟོག་ཡལ་སོང་འདུག་ཟེར་བའི་སྐད་ཆ་དེ་ཡོད་མ་རེད།

ཕྱག་རྒྱ་ཆེན་པོའི་མན་ངག་ལ་གོམས་ཡོང་དུས་དེ་ནས་རང་བཞིན་གྱིས་ཤར་བས་གནས་པ་ལ་མི་གནོད། གནས་པས་ཤར་བ་ལ་མི་གནོད་པར་འགྱུ་འཕྲོ་རྟོག་གསུམ་གནས་འགྱུ་རིག་གསུམ་ཚང་མ་ཕྱག་རྒྱ་ཆེན་པོ་གཅིག་གི་ངོ་བོ་ལ་རྟོགས་ཡོང་དུས་དེ་ནས་རྣམ་རྟོག་ཤར་ཡོང་བ་དང་ངོས་ཟིན་པ་གཉིས་དུས་མཉམ་ཡོང་གི་ཡོད་རེད། རྣམ་རྟོག་དང་པོ་ཤར་བ་དང་གནས་ལུགས་ལ་བཙན་ས་ཟིན་ཚར་ན་རྣམ་རྟོག་ཤར་བ་དང་རྣམ་རྟོག་གྲོལ་བ་དུས་མཉམ་སྟེ་ཤར་གྲོལ་དུས་མཉམ་ཟེར་ཡག་དེ་རེད་པ། འདི་ཞེ་དྲག་གལ་ཆེན་པོ་རེད། རྫོགས་ཆེན་དང་སྐད་ཆ་འདྲ་པོ་ཡོད་རེད། དེ་ལ་བརྟེན་ནས་སྒོམ་དུ་མེད་ཟེར་ཡག་དེ་རེད། རྣམ་རྟོག་བཟང་ངན་གང་ཤར་ནའང་རྣམ་རྟོག་དེ་ལ་བཟང་ངན་གྱི་འདུ་ཤེས་མ་བྱེད། རྣམ་རྟོག་ཤར་བ་ཉིད་ནས་རྣམ་རྟོག་ངོས་ཟིན་པ་བྱེད། རྣམ་རྟོག་ངོས་ཟིན་ཚར་ན་རྣམ་རྟོག་གསོག་དང་དེ་གསོབ་ཡ་མ་བརླ་སྙིང་པོ་ཡོད་མ་རེད་གསུངས་པ་རེད། རྣམ་རྟོག་དང་པོ་གང་ནས་བྱུང་བའི་ཁུངས་མེད། རྣམ་རྟོག་ད་ལྟ་གང་དུ་གནས་པའི་བཅའ་ས་གནས་ཚང་ཡང་མེད། རྣམ་རྟོག་ཐ་མ་གང་དུ་འགག་སའི་འགྲོ་ཡུལ་ཡང་མེད་པ་རེད། དེ་འདྲའི་བྱུང་གནས་འགྲོ་གསུམ་ལ་བརྟག་དཔྱད་བཏང་ཡོང་དུས་རྣམ་རྟོག་དེ་རྙེད་ཀྱི་ཡོད་མ་རེད། དེ་འདྲ་མི་རྙེད་ཡོང་དུས་རྣམ་རྟོག་ལ་ང་རང་གི་ཕར་དབང་སྒྱུར་བྱེད་ཐུབ་པ་བྱུང་བ་རེད། རྣམ་རྟོག་དེ་ང་རང་གི་དབང་དུ་ཚུར་བསྡུས་ཐུབ་པ་བྱུང་བ་རེད། རྣམ་རྟོག་དེ་ང་རང་གི་རང་དབང་དུ་ཚུར་བསྡུས་ཚར་བ་རེད། དེ་ནས་གང་མཚམས་ཤིག་ལ་རྣལ་འབྱོར་པ་དེ་ལ་ག་ཚོད་རྣམ་རྟོག་མང་པོ་ཤར་བ་ཡིན་ནའང་རྣམ་རྟོག་དེ་ཤར་རིམ་བཞིན་དུ་གྲོལ་འགྲོ་གི་ཡོད་རེད། དེ་ལ་ཤར་གྲོལ་དུས་མཉམ་ཟེར་བ་རེད། ཤར་གྲོལ་དུས་མཉམ་ཆགས་ཡོང་དུས་ཇི་ཙམ་ཇི་ཙམ་རྣལ་འབྱོར་པ་ལ་རྣམ་རྟོག་མང་བ་དེ་ཙམ་དེ་ཙམ་གྱིས་དེ་དག་ཆོས་ཉིད་ཀྱི་གྲོགས་སུ་ཆགས་འགྲོ་བ་རེད། ཆོས་ཉིད་ཀྱི་ཡོ་ལང་ཞེས་པ་དེར་དེ་རེད།

དེ་འདྲ་ངོ་མ་ཤེས་ཀྱི་བར་དུ་ཇི་ཙམ་རྣམ་རྟོག་མང་པོ་ཤར་ནའང་རེ་དྭོགས་དང་འཁུ་འཁྲིག་དང་འཛིན་པར་གྱུར་ནས་བགེགས་ཀྱི་ཆོ་འཕྲུལ་ཆགས་འགྲོ་བ་རེད་འདུག །བགེགས་ཀྱི་ཆོ་འཕྲུལ་ཆགས་ཡོང་དུས་རྣལ་འབྱོར་པ་དེ་ལ་ལམ་གྱི་བར་ཆད་བྱེད་ཀྱི་ཡོད་རེད། ལམ་གྱི་གེགས་བྱེད་ཀྱི་ཡོད་རེད། སྔོན་མ་ཏོག་ཙམ་ཉམས་ཡག་པོ་ཡོད་པ་དེ་ཚོ་ཡང་བརླག་འགྲོ་བ་རེད། ཕྱིས་སུ་ཉམས་བཟང་པོའམ་རྟོགས་པ་བཟང་པོ་སྐྱེ་ཡག་ལ་གེགས་བྱེད་ཀྱི་ཡོད་པ་རེད། དེ་འདྲ་ཡིན་དུས་རྣམ་རྟོག་ལ་བརྔན་བགྲང་བྱེད་དགོས་ཀྱི་ཡོད་དུས་རྣམ་རྟོག་དེ་ཆོས་ཉིད་ཀྱི་སྐུལ་མའམ་རྣམ་རྟོག་དེ་ཆོས་ཉིད་ཀྱི་རྩལ་ཡིན་པ། རྣམ་རྟོག་དེ་ཆོས་ཉིད་ཀྱི་རོལ་པ་ཡིན་པ་ཧ་གོ་ཡོང་དུས་ཇི་ཙམ་ཇི་ཙམ་ཆོས་ཉིད་ལ་ངེས་ཤེས་ཡོད་པ་དེ་ཙམ་དེ་ཙམ་རྣམ་རྟོག་དེ་ཆོས་ཉིད་ཀྱི་རོལ་པ་ཡིན་པ་ཤེས་ཐུབ་པས་རྣམ་རྟོག་དངོས་གྲུབ་ཡིན་ཟེར་ཡག་དེ་རེད། དེ་ཡི་དོན་ཆོས་ཉིད་ལ་ཡིད་ཆེས་ཡོད་པ་དང་ཆོས་ཉིད་རྩ་བ་ཆེན་པོ་ཡིན་པ་ལ་ངེས་ཤེས་ཀྱིས་རྣམ་རྟོག་དངོས་གྲུབ་ཏུ་ཚུར་འགྱུར་བ་དང་རྣམ་རྟོག་དེ་རྣལ་འབྱོར་པའི་གྲོགས་ཆགས་ཡོང་བ་རེད། རྣམ་རྟོག་དེ་རྣལ་འབྱོར་པའི་ཆོས་ཉིད་ཀྱི་ཡོ་ལང་ཆགས་ཡོང་གི་ཡོད་རེད། ཇི་ཙམ་ཇི་ཙམ་རྣམ་རྟོག་མང་པོ་ཡོད་ནའང་དེ་ཙམ་དེ་ཙམ་རྣལ་འབྱོར་པའི་ཉམས་ལེན་གྱི་བོགས་འདོན་དུ་འགྲོ་བ་དང༌། སྒོམ་ཉམས་ལེན་དེ་གོང་འཕེལ་དུ་འགྲོ་རྒྱུ་ཡོད་པ་རེད། དེ་འདྲ་བའི་ཐབས་ཟབ་མོའི་རིམ་པ་དེ་ཚོ་ཕྱག་ཆེན་གྱི་ནང་ལ་གསུང་གི་ཡོད་རེད་འདུག །དེའི་ཕྱིར་ན་སྒོམ་དུ་མེད་པའི་ངང་ལ་གནས་པར་གྱིས་གསུངས་པ་རེད། བསྒོམ་རྒྱུ་གང་ཡང་མེད་པ་རེད། ལྷ་བསྒོམ་ཡག་ཡོད་མ་རེད། སྔགས་བཟླ་ཡག་ཡོད་མ་རེད། དཀྱིལ་འཁོར་བསྒོམ་ཡག་ཡོད་མ་རེད། དེ་ཚོ་ཐམས་ཅད་རྟོག་བཏགས་ཡིན་གསུངས་སོང༌། མཚན་མར་འཛིན་པ་དང་བཅས་པའི་ཆོས་ཤིག་ཡིན་ན་མི་འགྲིག་པ་རེད་འདུག །རྗེ་བཙུན་མི་ལ་རས་པས།

ཕྱག་རྒྱ་ཆེན་པོ་སྒོམ་དུས་སུ། །ལུས་ངག་གི་རྩོལ་བ་མ་བྱེད་ཅིག །མི་རྟོག་ཡེ་ཤེས་ཡལ་ཉེན་ཡོད། །གསུངས་པ་རེད། སྒོམ་དུ་མེད་པའི་ངང་ནས་མ་གཡོ་བར་བྱེད་ནས་བསྡད་གསུངས་པ་རེད་འདུག །གནས་ཟེར་ཡག་དེ་འདིའི་སྐབས་སུ་གོ་བ་ལ་སྒོམ་དུ་མེད་པའི་ངང་ལ་བསྡད་ཟེར་ཡག་འདྲ་པོ་གོ་འགྲོ་གི་འདུག །སྒོམ་དུ་མེད་པའི་ངང་ལ་བསྡད་ཟེར་ཡག་དེ་ཚིག་གི་བེད་སྤྱོད་ཙམ་བཏང་བ་རེད་མ་གཏོགས་དོན་ལ་སྒོམ་དུ་མེད་པའི་ངང་ལ་གནས་བྱ་གནས་བྱེད་ཀྱང་ཡོད་མ་རེད་དེ་ཚིག་བེད་སྤྱོད་བཏང་ཡོང་དུས་དེ་རྗོད་བྱེད་དང་བརྗོད་བྱར་འབྲེལ་དགོས། །སྒོམ་དུ་མེད་པའི་ངང་ལ་གནས་ཟེར་ཡག་དེ་སྒོམ་དུ་མེད་པའི་ངང་ལས་མ་འདས་པ་ཞིག་བྱེད་དགོས་ཀྱི་རེད། སྒོམ་དུ་མེད་པའི་ངང་ནས་ཕར་མ་བགྲོད་ནས་བསྒོམ་དུ་མེད་པའི་ངང་ལ་གློད་ཅིང་བཞག་དགོས་ཀྱི་རེད་གསུངས་པ་རེད་འདུག །དེ་མ་གཏོགས་བསྒོམ་དུ་མེད་པའི་ངང་ལ་ཡང་བསྐྱར་བསྡད་ཟེར་ནའང་བསྡད་བྱ་སྡོད་བྱེད་ཅིག་མེད་པ་རེད། འཁོར་བའི་རྟོག་པ་དང་མྱ་ངན་ལས་འདས་པའི་རྟོག་པ། གཟུང་བའི་ཡུལ་ལ་ཞེན་པ་ཐམས་ཅད་རང་བཞིན་གྱིས་གྲོལ་ཐུབ་ཀྱི་རེད། འཁྱགས་རོམ་ཆུར་ཞུ་བ་ལྟར་དེ་ཡང་འཁྱགས་རོམ་དང་པོ་ཆགས་ཡོང་དུས་ནས་ཆུའི་རང་བཞིན་ལས་མ་འདས་པ་རེད་མ་གཏོགས་འཁྱགས་རོམ་དང་ཆུ་གཉིས་ལ་ཁྱད་པར་གང་ཡང་ཡོད་མ་རེད། ཡིན་ན་ཡང་རྐྱེན་ལ་བརྟེན་ཡོང་དུས་འཁྱགས་རོམ་ཆུ་རུ་ཞུ་ཡོང་བ་རེད། དེ་ནང་བཞིན་ང་རང་ཚོའི་སེམས་ཀྱི་གནས་ལུགས་དེ་ཕྱག་རྒྱ་ཆེན་པོའི་རང་བཞིན་ལས་མ་འདས་པ་ཕྱག་རྒྱ་ཆེན་པོའི་ངོ་བོ་ལས་མ་འདས་པ་རེད། ཡིན་ན་ཡང་ཕྱག་རྒྱ་ཆེན་པོའི་རང་བཞིན་ཡིན་པ་ལ་ཡིན་པར་ངེས་ཤེས་མ་སྐྱེ་ནས་ཕྱག་རྒྱ་ཆེན་པོ་ལ་ང་དང་བདག་ཏུ་འཁྲུལ་སོང་བ་རེད། ཕྱག་རྒྱ་ཆེན་པོ་རྙོག་པ་བཟོས་བཞག་པ་རེད། ཕྱག་རྒྱ་ཆེན་པོ་ལས་ཉོན་གྱི་དབང་གིས་རྙོག་པ་བཟོས་ནས་ང་ལ་བདག་ཏུ་འཁྲུལ་པ་དཔེར་ན་གོང་ལ་འཁྱགས་རོམ་ཆུ་རུ་འགྱུར་བ་ནང་བཞིན་ཕྱག་རྒྱ་ཆེན་པོ་དེ་བཅིངས་སོང་བ་རེད།

ད་ལྟ་བླ་མའི་མན་ངག་དང་རང་གི་མོས་གུས་ཕུར་ཚུགས་སུ་གཏད། དེས་ལས་འཕྲོ་སད་ཡོང་དུས་དེའི་སྟེང་ལ་སླེབས་ཡོང་བ་རེད། སླེབས་ཡོང་དུས་ངོ་ཤེས་ནས་སླར་ཡང་རྟོག་པ་གསར་པ་རྙེད་པ་དང༌། ཉམས་གསར་པ་རྙེད་པ་དེ་འདྲའི་སྐད་ཆ་གང་ཡང་མ་རེད། ག་རེ་རེད་ཟེར་ན་རང་གི་གནས་ལུགས་མ་མཐོང་བ་གང་ཡིན་པ་དེ་ད་ལྟ་ཡིན་པ་ལ་ཡིན་པར་ངོ་ཤེས་པ་རེད། ངོ་ཤེས་ཡོང་དུས་སླར་ཡང་འཁྱགས་ཆུ་ལ་ཕར་ཞུ་སོང་བ་རེད། དེ་མ་གཏོགས་གསར་པ་ཞིག་ཡོང་ཡག་དང་གསར་དུ་ཡོན་ཏན་ཐོབ་སོང་བ་གང་ཡང་མེད་པ་རེད། རྒྱུད་བླ་མ་ལས། འདི་ལ་བསལ་བྱ་ཅི་ཡང་མེད། །གཞག་པར་བྱ་བའང་ཅུང་ཟད་མེད། །ཡང་དག་ཉིད་ལ་ཡང་དག་ལྟ། །ཡང་དག་མཐོང་ན་རྣམ་པར་གྲོལ། །གསུངས་པ་དེ་རེད། སྐྱོན་གྱི་ཆ་ཐམས་ཅད་ཕར་བསལ་ཡག་ཡོད་མ་རེད། ཡོན་ཏན་གྱི་ཆ་ཐམས་ཅད་གསར་དུ་ཚུར་གཞག་ཡག་ཡོད་མ་རེད། ཡང་དག་པའི་གནས་ལུགས་ལ་ཡང་དག་པར་མ་བཅོས་པར་བལྟས་པས་དེའི་ངང་དུ་མཉམ་པར་བཞག་ཡོང་དུས་གྲོལ་བ་ཡིན་གསུངས་པ་རེད། ད་ཕན་ཡོན་བསྟན་པ་ནི།

ཐོབ་མེད་འཐོབ་ན་ཕྱག་རྒྱ་ཆེན་པོ་འཐོབ། །གསུངས་པ་རེད། ང་རང་ཚོའི་ཕྱག་ཆེན་སྔོན་འགྲོ་ནང་ལ་ཡང༌། འཐོབ་བྱ་ཐོབ་བྱེད་ཐོབ་པ་མ་དམིག་ཤིང༌། །སྤང་ཐོབ་གཉིས་མེད་གཞི་འབྲས་དབྱེར་མེད་པ། །དངོས་བྲལ་དངོས་པོ་ཀུན་གྱི་རང་བཞིན་ཅན། །འབྲས་བུའི་ཕྱག་རྒྱ་ཆེན་པོ་མངོན་འགྱུར་ཤོག །གསུངས་པ་དེ་འདི་རེད། འཐོབ་བྱ་ཐོབ་བྱེད་འཐོབ་པ་མ་ཡིན་པ ། །ཟེར་མཁན་དེ་འབྲས་བུ་ལ་བཤད་ཀྱི་ཡོད་རེད། ཐོབ་མེད་འཐོབ་ན་ཟེར་ན་འབྲས་བུ་གསར་དུ་ཐོབ་ཡོང་ཡག་གང་ཡང་མེད་པ་རེད། ཐོབ་ཏུ་མེད་པའི་འབྲས་བུ་དེ་འཐོབ་སོང་ན་ཟེར་ན་ཡག་པོ་ཡོད་རེད། གང་རེད་ཟེར་ན། འབྲས་བུ་ཐོབ་ཟེར་བའི་སྐབས་ན་ང་རང་ཚོས་ལམ་སང་བསམ་བློ་ནང་ལ་སློབ་སྦྱོང་ཞིག་བྱེད་ཉམས་ལེན་ཞིག་བྱེད་ནས་འབྲས་བུ་འདྲ་པོ་ཞིག་ཡ་གིར་རྡོག་རྡོག་ཞིག་འཐོབ་པ་ལ་བསམ་བློ་བཏང་གི་ཡོད་རེད་པ། དེ་འདྲ་མ་རེད་གསུངས་ཀྱི་ཡོད་པ་རེད་འདུག །ཐོབ་མེད་འཐོབ་ཟེར་ཡག་དེ་རང་ལ་ག་རེ་ཡོད་པའི་འབྲས་བུ་དེ་རྒྱུའི་ཚུལ་དུ་ནང་ལ་དང་པོ་ནས་ཡོད་རེད་ལ་ཡོད་པ་དེ་ད་ལྟ་བར་དུ་ངོ་མ་ཤེས་པ་རེད། ད་ངོ་ཤེས་ཡོང་དུས་ང་རང་ལ་ཡོད་པ་དེ་ང་རང་གིས་མཐོང་ཡོང་བ་རེད་མ་གཏོགས་གསར་དུ་རྙེད་ཡོང་བ་མིན་པ་ཧ་གོ་ཡོང་དུས་འཐོབ་མེད་ཐོབ་ན་གསུངས་པ་རེད་འདུག །ཐོབ་ཏུ་མེད་པ་ཞིག་འཐོབ་ན་གསུངས་པ་རེད་མ་གཏོགས་ཡང་ཐོབ་ཏུ་མེད་པ་ཟེར་མཁན་ཞིག་ཡོད་རེད་དེ་ཚུར་ཐོབ་ན་ཟེར་བའི་སྐད་ཆ་མ་ཡིན་པ། རང་ལ་ཡོད་པའི་དོན་དེ་རང་གིས་མངོན་དུ་བྱེད་པ་རེད། རྗེ་བཙུན་མི་ལས་དྭགས་པོ་རིན་པོ་ཆེ་ལ། ལྟ་བ་ཡིན་པ་ངེད་ཀྱི་སེམས་ལ་ལྟོས ། །སེམས་ལས་གཞན་དུ་ལྟ་བ་བཙལ་བ་ན། །གསུངས་པ་ནང་བཞིན་རེད། ལྟ་བ་ཡིན་པར་ངེད་ཀྱི་སེམས་ལ་ལྟོས། །གསུངས་པ་དང༌། འབྲས་བུ་ཡིན་པར་ངེད་ཀྱི་སེམས་ལ་ལྟོས། གཅིག་པ་རེད། འབྲས་བུ་ཕྱག་རྒྱ་ཆེན་པོ་ཟེར་ཡག་དང་འབྲས་བུ་གནས་ལུགས་ལ་དོན་དམ་པ་ཟེར་ཡག་དེ་ཚོ་རང་གི་སེམས་རྒྱུད་ལ་ཡོད་རེད་མ་གཏོགས་གསར་དུ་ཐོབ་དགོས་ཀྱི་མ་རེད།

དེ་ཡིན་དུས་ཐོབ་མེད་འཐོབ་ན་གསུངས་པ་དེ་ཕྱི་ནས་ཚུར་གསར་དུ་ཐོབ་ཡག་མེད་པ་སླར་ཡང་གཉེན་པོ་དང་རྐྱེན་ལ་བརྟེན་ནས་ཚུར་ཐོབ་ཏུ་མེད་དུས་ཐོབ་མེད་ཞེས་གསུངས་པ་རེད། གཉེན་པོ་ལ་བརྟེན་ནས་ཐོབ་ཏུ་མེད་པ། རྐྱེན་ལ་བརྟེན་ནས་ཐོབ་ཏུ་མེད་པ། ལམ་ལ་བརྟེན་ནས་ཐོབ་ཏུ་མེད་པ་ཞེས་དེ་གསུམ་བརྟེན་ནས་གསར་དུ་ཐོབ་ཡག་མེད་པ་ཡིན་དུས་ཐོབ་མེད་གསུངས་པ་རེད། འོ་ན་འདི་ག་རེ་ཟེར་གྱི་ཡོད་རེད། དོན་དག་དེ་རྐྱེན་དང་ལམ་དང་གཉེན་པོ་ལ་བརྟེན་མ་དགོས་པར་རང་ཆས་སུ་ཡོད་པ་ཟེར་ཡག་དེར་གོ་ཡི་ཡོད་རེད། རང་ལ་རང་ཆས་སུ་ཡོད་པའི་ཡོན་ཏན་ནམ་རང་ལ་རང་ཆས་སུ་ཡོད་པའི་ཆོས་ཉིད་དེའི་ནུས་པ་དང་ཆོས་ཉིད་གང་ཡིན་པ་དེ་ད་ལྟ་ངོ་འཕྲོད་པ་ལ་བརྟེན་ནས་འབྲས་བུ་འཐོབ་ཟེར་བ་རེད་མ་གཏོགས་རྐྱེན་དང་ལམ་དང་གཉེན་པོ་ལ་བརྟེན་ནས་ཚུར་གསར་དུ་ཐོབ་ཡག་མེད་པ་ཡིན་པའི་ཕྱིར་ན་ཐོབ་མེད་གསུངས་པ་རེད། དེ་ལྟ་བུའི་ཐོབ་མེད་དེ་འཐོབ་ན་ཟེར་བའི་སྐབས་སུ་ག་རེ་ཐོབ་ན། དེ་འདྲ་པོ་དེ་ངོ་འཕྲོད་ན་གསུངས་པ་རེད། ངོ་ཤེས་པའམ་ངོ་འཕྲོད་པ་བཙན་ས་ཟིན་པ་ལ་ཟླ་བ་ཟེར་ཡག་འདི་རེད། གནས་ལུགས་ཀྱི་སྟེང་དུ་ལ་ཟླ་བ་འབྲས་བུ་ལ་ཟླ་བ་འབྲས་བུ་ལ་བཙན་ས་ཟིན་པ་འབྲས་བུ་མངོན་དུ་འགྱུར་བ་གཅིག་པ་རེད་དེ་ཚོ་དེ་ཐོབ་ན་གསུངས་པ་རེད། ཡིན་ན་ཡང་ཚིག་དེ་བེད་སྤྱོད་བཏང་དགོས་པ་རེད་མ་གཏོགས་ཡང་སྐྱར་ཐོབ་ཟེར་བའི་སྐད་ཆ་མ་རེད། ཚིག་གིས་བེད་སྤྱོད་གཏང་ཡོང་དུས་ཐོབ་པ་ཟེར་ནས་ལབ་དགོས་ཀྱི་ཡོད་པ་རེད། ཐོབ་མེད་འཐོབ་ན་ཕྱག་རྒྱ་ཆེན་པོ་འཐོབ། །གསུངས་པ་རེད། ཕྱག་རྒྱ་ཆེན་པོའི་དོན་ངོ་བོ་ཉིད་དམ་ཆོས་ཀྱི་དབྱིངས་དེ་ཐོབ་ཀྱི་རེད་གསུངས་པ་རེད། 0000000000000255 དཔེར་ན་ལྗོན་ཤིང་སྡོང་པོ་ཡལ་ག་ལོ་འདབ་རྒྱས། ། རྩ་བ་གཅིག་བཅད་ཡལ་ག་ཁྲི་འབུམ་སྐམ། ། 00000000དཔེར་ན་ལྗོན་ཤིང་ཆེན་པོའི་སྡོང་པོ་དེ་ཡལ་ག་རྒྱ་ཆེན་པོ། ལོ་འདབ་རྒྱ་ཆེན་པོ།

མེ་ཏོག་རྒྱ་ཆེན་པོ། རྩི་ཤིང་འབྲས་བུ་རྒྱ་ཆེན་པོ་མང་པོ་ཡོད་རེད་པ། ཡིན་ན་ཡང་དེ་རེ་རེ་བཞིན་དུ་བཀོག་དགོས་ཡག་ཡོད་མ་རེད་པ། རྩ་བ་ཁོ་རང་མར་ནས་ཡར་བཀོག་པའམ་བཅད་ཐུབ་པ་ཡིན་ན་ཡལ་ག་དང་ལོ་འདབ་དང་རྩི་ཤིང་དང་མེ་ཏོག་དང་འབྲས་བུ་ལ་སོགས་པ་བརྒྱ་ཕྲག་ཁྲི་ཕྲག་འབུམ་ཕྲག་མང་པོ་ཡོད་པ་དེ་སྐད་ཅིག་གཅིག་ལ་སྐམ་འགྲོ་གི་རེད་གསུངས་འདུག །ཁོ་རང་བཞིན་གྱིས་སྐམ་འགྲོ་གི་རེད་མ་གཏོགས་སླར་ཡང་གཉེན་པོ་རེ་རེ་བཞིན་དུ་བསྟེན་དགོས་ཀྱི་ཡོད་མ་རེད། 0000000000000255 དེ་བཞིན་སེམས་ཀྱི་རྩ་བ་བཅད་ན་འཁོར་བའི་ལོ་འདབ་སྐམ། ༈ །༡༦། 00000000དཔེ་དེ་བཞིན་དུ་སེམས་ཀྱི་རྩ་བ་བཅད་ན་འཁོར་བའི་ལོ་འདབ་སྐམ། སེམས་ཀྱི་རྩ་བ་བཅད་ཟེར་ན་ག་རེ་རེད། སེམས་ཀྱི་གནས་ལུགས་དེ་ངོ་འཕྲོད་ན་གསུངས་པ་རེད། སེམས་ཀྱི་རྩད་བདར་བཅད་ཐུབ་ནའམ་སེམས་དེ་ཁོ་ན་ཉིད་མངོན་དུ་འགྱུར་ཐུབ་ན། གང་ལྟར་སེམས་ཀྱི་རྩད་བདར་བཅད་ཐུབ་ན་ཟེར་ན་ཡག་ཤོས་རེད། སེམས་ལ་སྒྲོ་འདོགས་བཅད་པའམ་སྒྲོ་འདོགས་སེམས་ལ་བཅད་ཐུབ་ན་གསུངས་པ་རེད། སྒྲོ་འདོགས་དེ་ཁ་ཕྱི་ལ་ཕར་བསྐོར་ནས་བཅད་བསྡད་པ་མ་ཡིན་པར་རྣལ་འབྱོར་པས་སྒྲོ་འདོགས་དེ་ནང་སེམས་ལ་བཅད་ཐུབ་ན་འཁོར་བའི་རྣམ་པར་རྟོག་པའི་ཚོགས་ཐམས་ཅད་ཀྱི་ལོ་འདབ་དེ་སྐམ་གྱི་རེད་གསུངས་འདུག །འཁོར་བའི་ལོ་འདབ་སྐམ་འགྲོ་གི་རེད། དེ་བཞིན་དུ་ཀརྨ་པ་ལྔ་པ་དེ་བཞིན་གཤེགས་པའི་བདེ་སྨོན་ནང་དུ། འཁོར་བའི་དེ་བཞིན་ཉིད་གང་མྱ་ངན་འདས། །ཀུན་རྟོག་དེ་བཞིན་ཉིད་གང་ཡེ་ཤེས་ཏེ། །གཅིག་དང་དུ་མའི་བདག་ཉིད་ལས་འདས་པའི། །ཆོས་ཉིད་རྟོགས་པའི་བློ་གྲོས་ལྡན་གྱུར་ཅིག །གསུངས་འདུག །འཁོར་བ་ཟེར་ཡག་དེ་སྤང་བྱ་རེད། ཡིན་ན་ཡང་སྒྲོ་འདོགས་སེམས་ལ་བཅད་ཡོང་དུས་རྣལ་འབྱོར་པ་དེས་འཁོར་བའི་དེ་བཞིན་ཉིད་དེ་ངོ་འཕྲོད་པ་རེད། འཁོར་བ་ཞེས་བྱ་དེ་སྤང་བྱ་ལ་བསམ་བློ་མ་བཏང་ནས་འཁོར་བའི་གནས་ལུགས་ལ་བརྟག་ཡོང་དུས་འཁོར་བའི་རང་བཞིན་ལ་བརྟག་ཡོང་དུས་འཁོར་བའི་རང་བཞིན་དེ་བཞིན་ཉིད་ཡིན་པ་རྟོགས་ཡོང་བ་རེད།

དེ་ཡིན་དུས་འཐོབ་བྱའི་འབྲས་བུ་མྱ་ངན་ལས་འདས་པ་ལོགས་སུ་མི་དགོས་པ་རེད། འཁོར་བའི་རང་བཞིན་དེ་བཞིན་ཉིད་ཡིན་པ་རྟོགས་ཐུབ་ན་མྱ་ངན་ལས་འདས་པ་དེ་ག་རང་རེད་གསུངས་འདུག །འཁོར་བའི་དེ་བཞིན་ཉིད་གང་མྱ་ངན་འདས། །གསུངས་ཡོང་དུས་འཁོར་བའི་དེ་བཞིན་ཉིད་གང་ཡིན་པ་དེ་ག་རང་མྱ་ངན་ལས་འདས་པ་རེད་མ་གཏོགས་འཁོར་བའི་དེ་བཞིན་ཉིད་དེ་ཕར་བཞག་ནས་མྱ་ངན་ལས་འདས་པ་ཞིག་ཟུར་ནས་འབྲས་བུ་ཐོབ་ཏུ་རེ་བ་ཞིག་དགོས་ཀྱི་མ་རེད། ཀུན་རྟོག་དེ་བཞིན་ཉིད་གང་ཡེ་ཤེས་ཏེ། །གསུངས་པ་རེད། འཁོར་བ་ལ་འོ་ན་སུས་འཛིན་པ་རེད། འཁོར་བ་རང་བཞིན་གྱིས་མ་གྲུབ་ན་འོ་ན་འཁོར་བ་ལ་འཛིན་མཁན་སུ་རེད་ཟེར་ན། ལས་ཉོན་གྱི་གཞན་དབང་དུ་གྱུར་པའི་ཀུན་ཏུ་རྟོག་པ་དེ་རེད་གསུངས་པ་རེད། ཀུན་རྟོག་ཟེར་ཡོང་དུས་སྲིད་པའི་རྩ་བ་ཕྲ་རྒྱས་དྲུག །ལས་དང་ཉོན་མོངས་པའི་གཞན་དབང་དུ་གྱུར་པའི་གཙོ་སེམས་ཀུན་འགྲོ་ལྔ་དང་སེམས་བྱུང་ལྔ་བཅུ་རྩ་གཅིག་བཅས་མང་པོ་འདུག་པ་དེ་ཐམས་ཅད་ཀུན་རྟོག་གི་ནང་ལ་འགྲོ་གི་ཡོད་རེད། ཀུན་རྟོག་ཕྲ་རགས་མང་པོ་ཡོད་རེད། དེ་ཡིན་དུས་འཁོར་བ་ཞེས་བྱ་བ་དེ་ལ་འཛིན་མཁན་དེ་སུ་རེད་ཟེར་ན་ཀུན་རྟོག་གིས་འཛིན་གྱི་ཡོད་པ་ཡིན་དུས་འཁོར་བ་ལ་བདག་མཁན་དེ་སུས་བདག་གི་ཡོད་རེད་ཟེར་ན་ཀུན་རྟོག་གིས་བདག་གི་ཡོད་པ་ཡིན་དུས་སྒྲོ་འདོགས་སེམས་ལ་བཅད་པའི་རྣལ་འབྱོར་པས་ཀུན་རྟོག་ལ་བརྟག་ཡོང་དུས་ཀུན་རྟོག་གི་རང་བཞིན་དེ་དེ་བཞིན་ཉིད་ཡིན་པ་རྟོགས་པ་རེད། ཀུན་རྟོག་གི་རང་བཞིན་དེ་བཞིན་ཉིད་ཡིན་པ་རྟོགས་ཡོང་དུས་མེ་ལོང་ཡེ་ཤེས་མཉམ་ཉིད་ཡེ་ཤེས་སོར་རྟོག་ཡེ་ཤེས་བྱ་གྲུབ་ཡེ་ཤེས་ཆོས་དབྱིངས་ཡེ་ཤེས་ཏེ་ཡེ་ཤེས་ལྔའི་བདག་ཉིད་ཡིན་པ་མཐོང་ཐུབ་ཀྱི་རེད་གསུངས་པ་རེད། དེ་ལྟ་བུའི་འཁོར་བའི་དེ་བཞིན་ཉིད་གང་མྱ་ངན་འདས་པ་དང༌། ཀུན་རྟོག་དེ་བཞིན་ཉིད་གང་ཡེ་ཤེས་ཏེ། གཅིག་དང་དུ་མའི་བདག་ཉིད་ལས་འདས་པའི། །གཅིག་གི་རང་བཞིན་དུ་ཡང་མ་གྲུབ།

དུ་མའི་རང་བཞིན་དུ་ཡང་མ་གྲུབ། གཅིག་དང་དུ་མའི་བདག་ཉིད་ལས་འདས་པའི་གནས་ལུགས་ཀྱི་སྟེང་ལ་སླེབས་ཡོང་དུས། ཆོས་ཉིད་རྟོགས་པའི་བློ་གྲོས་ལྡན་གྱུར་ཅིག །གསུངས་པ་རེད་འདུག །ཆོས་ཉིད་རྟོགས་པ་ཟེར་ནས་མིང་དེ་བཏགས་པ་ཙམ་རེད་འདུག །ཆོས་ཉིད་རྟོགས་པའི་བློ་གྲོས་ཟེར་ན་འདི་རེད། སེམས་ཀྱི་རྩ་བ་བཅད་ཟེར་བ་དེ་འདི་རེད་འདུག །གཞན་ཡང་དེར། རང་བཞིན་འོད་གསལ་མཁའ་ལྟར་མི་དམིགས་ཀྱང༌། །རྣམ་པ་ཀུན་ལྡན་ཡེ་ཤེས་རོལ་པ་ཡི། །ཤེས་བྱ་ཇི་སྙེད་མཁྱེན་པའི་དཀྱིལ་འཁོར་རྒྱས། །དཔག་མེད་ཐུགས་ཀྱི་འོད་ལ་ཕྱག་འཚལ་ལོ། །གསུངས་པ་དེ་ཡང་འདིའི་ནང་ལ་འགྲོ་གི་འདུག །དེ་ཚོ་གཅིག་པ་རེད། མདོར་ན་སེམས་ཀྱི་རྩད་བདར་བཅད་ཐུབ་པ་ཡིན་ན་འཁོར་བ་དང་མྱ་ངན་ལས་འདས་པའི་རྣམ་རྟོག་ཞི་ཐུབ་ཀྱི་རེད་གསུངས་པ་རེད། དེ་བཞིན་དུ་དབུ་མ་བཞི་བརྒྱ་པའི་ནང་ལ། གཅིག་གི་ལྟ་པོ་གང་ཡིན་པ། །དེ་ནི་ཀུན་གྱི་ལྟ་པོ་ཡིན། །གཅིག་གི་སྟོང་ཉིད་གང་ཡིན་པ། །དེ་ནི་ཀུན་གྱི་སྟོང་ཉིད་ཡིན། གང་གིས་དངོས་གཅིག་དེ་བཞིན་ཉིད་མཐོང་བ། །དེ་ཡིས་དངོས་ཀུན་དེ་བཞིན་ཉིད་མཐོང་འགྱུར། །གསུངས་པ་དེ་ཚོ་ཚང་མ་གཅིག་པར་འགྲོ་ཐུབ་ཀྱི་རེད། ཆོས་གཅིག་གི་རང་བཞིན་དེ་ཕྱིན་ཅི་མ་ལོག་པ་རྟོགས་ཐུབ་ན་དེ་ཡིས་དྲངས་པའི་ཆོས་ཐམས་ཅད་ཀྱི་རང་བཞིན་དེ་ཁོང་དུ་ཆུད་ཐུབ་ཀྱི་རེད་གསུངས་པའི་རྒྱུ་མཚན་དེ་སྒྲོ་འདོགས་དེ་སེམས་ལ་བཅད་ཐུབ་ན་སེམས་ཀྱི་རྩད་བདར་བཅད་སེམས་ཀྱི་གནས་ལུགས་དེ་ཡག་པོ་ངོ་འཕྲོད་ཐུབ་ན་དེ་ཡིས་དྲངས་པའི་འཁོར་འདས་ཀྱི་ཆོས་ཐམས་ཅད་ཀྱང་ངོ་བོ་སྟོང་པ་རང་བཞིན་གསལ་བ་རྩལ་སྣ་ཚོགས་སུ་ཤར་བའི་སྐུ་གསུམ་གྱི་རང་བཞིན་དེ་རྟོགས་ཐུབ་ཀྱི་རེད་གསུངས་འདུག །དེ་ཡིན་དུས་མཚོན་བྱེད་ཀྱི་སྐུ་གསུམ། མཚོན་བྱ་དོན་གྱི་སྐུ་གསུམ་བཅས་མང་པོ་བཤད་ཀྱི་ཡོད་པ་རེད། དེ་འདྲ་ཡིན་དུས་སྐུ་གསུམ་རང་ལ་ཚང་ཟེར་ཡག་དེ་འདིའི་སྟེང་ནས་འགྲོ་དགོས།

ངོ་བོ་སྟོང་པ་རང་བཞིན་གསལ་བ་རྣམ་པ་སྣ་ཚོགས་སུ་ཤར་བ་གསུངས་ཀྱི་འདུག །རྫོགས་ཆེན་གྱི་སྐབས་སུ་ཡིན་ན། གཞི་སྐྱེ་བ་མེད་པ་ཆོས་སྐུ། གདངས་འགག་པ་མེད་པ་ལོངས་སྐུ། རྩལ་སྣ་ཚོགས་སུ་སྣང་བ་སྤྲུལ་སྐུ་ཞེས་གསུངས་པ་དེ་ཚོ་གཅིག་པ་རེད། ཚིག་གི་འགྲོ་སྟངས་ཀྱི་ཁྱད་པར་རེད་མ་གཏོགས་དེ་འདྲ་ཡིན་དུས་སྐུ་གསུམ་རང་ལ་ཚང་བསྡད་པ་བསྟན་གྱི་ཡོད་རེད། དེ་འདྲའི་སྐབས་ལ་སླེབས་ཡོང་དུས་རྩ་དང་རླུང་དང་ཐིག་ལེ་གསུམ་ལ་སྐྱབས་སུ་མཆིའོ། །བདེ་དང་གསལ་དང་མི་རྟོག་གསུམ་ལ་སྐྱབས་སུ་མཆིའོ། །ངོ་བོ་རང་བཞིན་ཐུགས་རྗེ་གསུམ་ལ་སྐྱབས་སུ་མཆིའོ། །གསུངས་འདུག །འོ་དེ་ཚོ་ཚང་མ་དེའི་ནང་ལ་ཡོང་གི་ཡོད་རེད། དེ་ག་ནང་བཞིན་གྱི་གཅོད་ཀྱི་ཉམས་ལེན་ནང་ལ་ཡང༌། སེམས་ཀྱི་གནས་ལུགས་སངས་རྒྱས་ཡིན་པ་ལ་ཡིན་པར་མ་རྟོགས་ནས་གློ་བུར་ཉོན་མོངས་པའི་གཞན་དབང་དུ་གྱུར་ནས་འཇིག་རྟེན་གྱི་བྱ་བ་དེའི་ནང་ལ་སོང་ནས་མ་སྤྲུལ་པའི་སྐུ་ལ་མཐོལ་ལོ་བཤགས་ཟེར་ཡག་ཡོང་བསྡད་ཀྱི་འདུག །དེ་ཚོ་ཚང་མ་དེ་ནས་ཡོང་གི་ཡོད་རེད། ད་ག་ནང་བཞིན་གཅོད་སྣང་བ་ལཾ་ཁྱེར་གྱི་ནང་ལ། དམྱལ་བ་ཡི་དྭགས་དུད་འགྲོ་ལ་ཕྱག་འཚལ་བ་འདྲ་པོ་དང༌། འདོད་ཆགས་ཞེ་སྡང་གཏི་མུག་ལ་སོགས་པ་ལ་ཕྱག་འཚལ་ཡག་འདྲ་པོ་དང༌། ཀུན་རྟོག་ལ་ཕྱག་འཚལ་ཡག་དེ་ཚོ་ཐམས་ཅད་དེ་ཡང་གཙོ་བོ་འདིའི་ནང་ནས་ཡོང་གི་ཡོད་རེད། གནས་ལུགས་སེམས་ཀྱི་སྒྲོ་འདོགས་དེ་བཅད་ཚར་ན་སེམས་ཀྱི་རྩ་བ་གཅིག་བཅད་ཐུབ་ན། ཆོས་ཐམས་ཅད་ཀྱི་མཚང་དེ་དགྲོལ་ཐུབ་ཀྱི་ཡོད་པ་རེད། དེ་འདྲ་ཡིན་དུས་གནད་གསང་རྩ་བ་འདྲ་པོ་དེ་མི་གསོད་པར་བྱེད་པ་ལ་དང་པོ་གནད་འགག་དེའི་སྟེང་ལ་གྲི་དེ་བཙུགས་ཐུབ་པ་ཡིན་ན་སྲོག་དང་དབྲལ་བ་རེད། དེ་བཞིན་སེམས་ཀྱི་གནས་ལུགས་ལ་སེམས་ཀྱི་རྩད་བདར་དེ་བཅད་ཐུབ་ན་འཁོར་འདས་ཀྱི་ཆོས་ཀུན་གྱི་རོལ་པ་དེ་ཤར་ཐུབ་ཀྱི་རེད་གསུངས་འདུག །དེ་བཞིན་སེམས་ཀྱི་རྩ་བ་བཅད་ན་འཁོར་བའི་ལོ་འདབ་སྐམ།

0000000000000255 དཔེར་ན་བསྐལ་སྟོང་བསགས་པའི་མུན་པ་ཡང༌། ། སྒྲོན་མེ་གཅིག་གིས་མུན་པའི་ཚོགས་རྣམས་སེལ། ། དེ་བཞིན་རང་སེམས་འོད་གསལ་སྐད་ཅིག་གིས། ། བསྐལ་པར་བསགས་པའི་མ་རིག་སྡིག་སྒྲིབ་སེལ། ༈ །༡༧། 00000000དཔེར་ན་མུན་པ་ཤིན་ཏུ་ནག་པོའི་མཚན་ཉིད་ཅན་ཞིག་ཡོད་རེད། བསྐལ་སྟོང་བསགས་པའི་མུན་པ་དེ་མུན་པ་ཤིན་ཏུ་གནག་པ་ལ་བཞག་དགོས་པ་རེད་པ། བསྐལ་པ་སྟོང་ཕྲག་མང་པོ་ལ་བསགས་པའི་མུན་པ་ཞིག་ཡིན་ན་ཡང༌། སྒྲོན་མེ་གཅིག་གིས་མུན་པའི་ཚོགས་རྣམས་སེལ། །སྒྲོན་མེ་དེ་ཆུང་ཆུང་ཞིག་མ་གཏོགས་མེད་ན་ཡང་སྒྲོན་མེ་ཞིག་གིས་བསྐལ་པ་སྟོང་ཕྲག་མང་པོ་ལ་བསགས་བཞག་པའི་ཤིན་ཏུ་གནག་པའི་མཚན་ཉིད་ཅན་ཡང་སྒྲོན་མེ་ཞིག་གིས་མུན་པའི་ཚོགས་ཐམས་ཅད་བསལ་ཐུབ་ཀྱི་རེད་གསུངས་འདུག །སྒྲོན་མེ་གཅིག་སྦར་ཡོང་དུས་མུན་པའི་ཚོགས་ཐམས་ཅད་གསལ་ཐུབ་ཀྱི་རེད། དེ་བཞིན་རང་སེམས་འོད་གསལ་སྐད་ཅིག་གིས། །དེ་ནང་བཞིན་གྱིས་ཚེ་འཁོར་བ་ཐོག་མ་མེད་པ་ནས་ད་ལྟ་ལ་ཐུག་གི་བར་དུ་སྡིག་པ་བསམ་གྱིས་མི་ཁྱབ་པ་བྱེད་ཡོད་རེད། དེའི་འབྲས་བུ་ངན་སོང་གི་སྡུག་བསྔལ་བསམ་གྱིས་མི་ཁྱབ་པ་མྱོང་ཡོད་རེད་པ། མ་རིག་པས་དེ་ག་ཙམ་བསྒྲིབས་ཡོད་རེད་དེ་ཡིན་ན་ཡང་ད་ལྟ་དངོས་གནས་དྲང་གནས་བླ་མ་མཚན་ཉིད་དང་ལྡན་པ་ཞིག་ལ་བསྟེན། མན་ངག་ཟབ་མོ་ཕྱག་རྒྱ་ཆེན་པོ་དེ་འདྲ་བ་ཞིག་ལ་ཐེ་ཚོམ་དང་ཡིད་གཉིས་བྲལ་བས་གསོལ་བ་ཕུར་ཚུགས་སུ་བཏབ་སྟེ་མོས་གུས་རྩེ་གཅིག་གིས་ཉམས་ལེན་བྱེད་ཡོང་དུས་རང་གི་སེམས་ལ་ཤར་བའི་འོད་གསལ་སྐད་ཅིག་མ་དེ་ཉིད་ཀྱིས། བསྐལ་པར་བསགས་པའི་མ་རིག་སྡིག་སྒྲིབ་སེལ། །བསྐལ་པ་སྟོང་ཕྲག་མང་པོར་བསགས་བཞག་པའི་མ་རིག་པའི་སྡིག་སྒྲིབ་ཐམས་ཅད་ཀྱང་སེལ་ཐུབ་ཀྱི་རེད་གསུངས་པ་རེད། མཚམས་མེད་ལྔའི་ལས་བསགས་བཞག་ཡོད་ནའང་སྦྱང་ཐུབ་ཀྱི་ཡོད་པ་རེད། སྡིག་པའི་ལས་བསམ་གྱིས་མི་ཁྱབ་པ་ཚད་མེད་པ་བསགས་བཞག་ནའང་སྦྱང་ཐུབ་ཀྱི་ཡོད་པ་རེད།

དེ་འདྲ་དེའི་རྒྱུད་ལ་གནས་པས་ཕལ་ཆེར་སྡིག་པ་སྦྱང་མ་ཐུབ་པ་གཅིག་ཀྱང་མེད་པ་རེད་འདུག །དེ་ཡིན་དུས་ཐབས་བརྒྱ་གཉེན་པོ་སྟོང་གི་མཆོག་ཏུ་གྱུར་པ་དེ་ཡིན་པ་རེད། སྡིག་སྒྲིབ་སྦྱོང་ཡག་ཐབས་རྩ་ཆེ་ཤོས་དེ་ཡིན་གསུངས་པ་རེད། 16711680 ད་ནི་བློ་འདས་ཀྱི་ཚུལ་བསྟན་པ་ནི། 00000000 0000000000000255 ཀྱེ་ཧོ། ། བློ་ཡི་ཆོས་ཀྱིས་བློ་འདས་དོན་མི་མཐོང༌། ། བྱས་པའི་ཆོས་ཀྱིས་བྱར་མེད་དོན་མི་རྟོགས། ། བློ་འདས་བྱར་མེད་དོན་དེ་ཐོབ་འདོད་ན། ། རང་སེམས་རྩད་ཆོད་རིག་པ་གཅེར་བུར་ཞོག ། རྟོག་པ་དྲི་མའི་ཆུ་དེ་དྭངས་སུ་ཆུག ། སྣང་བ་དགག་སྒྲུབ་མི་བྱ་རང་སར་ཞོག ། སྤང་ལེན་མེད་པར་སྣང་སྲིད་ཕྱག་རྒྱར་གྲོལ། ། ཀུན་གཞི་སྐྱེ་བ་མེད་པར་བག་ཆགས་སྡིག་སྒྲིབ་སྤོང༌། ། སྙེམས་བྱེད་རྩིས་གདབ་མི་བྱ་སྐྱེ་མེད་སྙིང་པོར་ཞོག ། སྣང་བ་རབ་སྣང་བློ་ཡི་ཆོས་རྣམས་ཟད་དུ་ཆུག ། 00000000ཀྱེ་ཧོ། །བློ་ཡི་ཆོས་ཀྱིས་བློ་འདས་དོན་མི་མཐོང༌། །བློ་ཡི་ཆོས་ཟེར་ཡག་དེ་ཐེག་པ་ཆུང་ངུའི་ཆོས་ཐམས་ཅད་ལ་གསུངས་ཀྱི་ཡོད་རེད། ཐེག་པ་ཆེན་པོ་མ་ཡིན་པའི་ཐེག་པ་ཆུང་ངུ་ཉན་ཐོས་ཀྱི་ཐེག་པ་དང་རང་སངས་རྒྱས་ཀྱི་ཐེག་པའི་ཆོས་ཤིག་ཡོད་རེད་པ། དེ་ལ་བློའི་ཆོས་གསུངས་ཀྱི་ཡོད་རེད། དེ་མ་གཏོགས་དེའི་སྐབས་སུ་བློའི་འཛིན་པའི་ཆོས་ཟེར་ཡག་ལ་གོ་རྒྱུ་ཡོད་མ་རེད། ཐེག་པ་ཆུང་ངུའི་ཆོས་ལ་གོ་དགོས་པ་རེད། ཐེག་པ་ཆུང་ངུའི་ཆོས་རྣམས་ལ་ཟེར་བ་རེད། ཐེག་པ་ཆུང་ངུའི་ཆོས་རྣམས་ལ་ཟེར་བའི་ཆོས་དེ་ཚོ་བློ་ཡིས་བྱས་པའི་ཆོས་ཡིན་གསུངས་པ་རེད། བློའི་ཆོས་ལ་བརྟེན་ནས་ཐེག་པ་ཆུང་ངུའི་རང་ལམ་ནས་བློ་ལས་འདས་པའི་ཕྱག་རྒྱ་ཆེན་པོའི་དོན་རྟོགས་ཐུབ་ཀྱི་མ་རེད། འདི་རྟོགས་ཐུབ་ཀྱི་མ་རེད་པ། ག་རེ་རེད་ཟེར་ན། ལྟ་བ་ལ་རྩིས་འདེབས་ཡོད་རེད། སྒོམ་པ་ལ་རྩིས་འདེབས་ཡོད་རེད། སྤྱོད་པ་ལ་རྩིས་འདེབས་ཡོད་རེད། ལྟ་བ་སྒོམ་པ་སྤྱོད་པ་ལ་རྩིས་འདེབས་ཡོད་ཚར་བའི་རྗེས་ལ་དེས་བློ་ལས་འདས་པའི་དོན་རྟོགས་ཐུབ་ཀྱི་མ་རེད་གསུངས་པ་རེད།

དཔེར་ན་གང་ཟག་གི་བདག་མེད་པ་རེད་བསམ་པས་གང་ཟག་གི་བདག་མེད་པའི་སྟེང་ལ་ག་ཚོད་ཅིག་སློབ་སྦྱོང་བྱེད་ནའང་བློ་འདས་དེ་སློབ་ཐུབ་ཀྱི་མ་རེད་གསུངས་པ་རེད་འདུག །གང་ཟག་གི་བདག་མེད་པ་ལ་འཛིན་པ་ཡོད་རེད། ཁོང་ཚོར་གཟུང་བ་སྐད་ཅིག་ཆ་མེད་དང་ཤེས་པ་སྐད་ཅིག་ཆ་མེད་བཅས་ཆ་མེད་གཉིས་ཀྱི་འཛིན་པ་ཡོང་གི་ཡོད་རེད། དེ་བཞིན་གང་ཟག་གི་བདག་མེད་པ་ལ་ཞེན་པ་ཆེན་པོ་ཡོད་པ་རེད། དེ་འདྲ་ཡིན་དུས་ཐེག་པ་ཆུང་ངུའི་ཆོས་དེ་ཡིས་བློ་ལས་འདས་པའི་དོན་རྟོགས་ཐུབ་ཀྱི་ཡོད་མ་རེད་གསུངས་པ་རེད། འོད་གསལ་ཕྱག་རྒྱ་ཆེན་པོ་སེམས་ཀྱི་གནས་ལུགས་ཀྱི་དོན་དེ་མཐོང་ཐུབ་ཀྱི་མ་རེད།

བྱས་པའི་ཆོས་ཀྱིས་བྱར་མེད་དོན་མི་རྟོགས། །བྱས་པའི་ཆོས་ཟེར་ན་ག་རེ་རེད། རྩོལ་སྒྲུབ་ཀྱི་ཆོས་སཾ་རྩོལ་བ་དང་བཅས་པའི་ཆོས། དཔེར་ན། སྒོམ་ཞིག་བརྒྱབ་ནའང་རྩོལ་བ་དང་བཅས་པའི་སྒོམ། ཉམས་ལེན་ཞིག་བྱས་ནའང་རྩོལ་བ་དང་བཅས་པའི་ཉམས་ལེན། དགེ་བ་བྱས་ནའང་ཟག་བཅས་ཀྱི་དགེ་བར་འགྱུར་བ་རེད། གང་ལྟར་རྩིས་འདེབས་ཤིག་ཡོད་པའི་ཆོས་ཐམས་ཅད་ཟེར་གྱི་ཡོད་རེད། འཛིན་པ་ཡོད་པ་དང་མཚན་མར་འཛིན་པ་ཡོད་པ། ཞེན་པ་དང་བཅས་པ་ཡོད་པ། བདག་ཏུ་འཛིན་པའི་བློ། བདག་འཛིན་ཕྲ་མོ་ཡོད་པའི་ཆོས་ཐམས་ཅད་དེ་བྱས་པའི་ཆོས་རེད། འདུས་བྱས་ཀྱི་ཆོས་རེད། ཟག་བཅས་ཀྱི་ཆོས་ཡིན་པ་རེད། དེ་འདྲའི་ཟག་བཅས་ཀྱི་དགེ་བའི་ཆོས་དང་འདུས་བྱས་ཀྱི་དགེ་བའི་ཆོས་ལ་འཛིན་པ་ཡོད་ན་དགེ་བའི་ཕན་ཡོན་རྫོགས་འགྲོ་ཡག་ཡོད་པ་རེད་འདུག་པ། ཕན་ཡོན་ཡོད་དང་ཡོད་རེད། ཕན་ཡོན་ཡུད་ཙམ་ཞིག་ལ་བརླག་འགྲོ་བ་རེད། དེ་ལ་བརྟེན་ནས་བྱས་པའི་ཆོས་ཡིན་པས་ན་བྱས་པའི་ཆོས་དེ་ཡིས་བྱར་མེད་ཀྱི་དོན་རྟོགས་ཐུབ་ཀྱི་མ་རེད་ཟེར་བ་རེད། བྱར་མེད་པའི་དོན་ཟེར་ན་ཕྱག་རྒྱ་ཆེན་པོའི་དོན་རྟོགས་ཐུབ་ཀྱི་མ་རེད་གསུངས་པ་རེད། མིང་ཙམ་ལ་མ་འདྲ་བ་མང་པོ་བཏགས་ཀྱི་ཡོད་རེད་པ། བློ་ལས་འདས་པའི་དོན་དེའང་ཕྱག་རྒྱ་ཆེན་པོ་རེད། བྱར་མེད་པའི་དོན་དེའང་ཕྱག་རྒྱ་ཆེན་པོ་རང་རེད། ཕྱག་རྒྱ་ཆེན་པོ་ལ་བྱ་རྒྱུ་གང་ཡང་ཡོད་མ་རེད། ག་རེ་བྱེད་ནས་བྱ་རྒྱུ་མེད་པ་རེད་ཟེར་ན། ཕྱག་རྒྱ་ཆེན་པོ་ཟེར་ཡག་དེ་རང་གི་སེམས་རྒྱུད་ལ་རང་ཆས་སུ་ཡོད་བསྡད་པ་རེད་མ་གཏོགས་གསར་དུ་འདུས་བྱས་ཀྱི་དགེ་བའི་རྩ་བ་བསྐྱེད་ནས་སྒྲུབ་མ་དགོས་པ་རེད་པ། དེ་ལ་བརྟེན་ནས་བྱར་མེད་གསུངས་པ་རེད། བློ་འདས་བྱར་མེད་དོན་དེ་ཐོབ་འདོད་ན། །བློ་འདས་ཟེར་དགོས་པའི་རྒྱུ་མཚན་དེ་ག་རེ་རེད་ཟེར་ན། ད་ལྟ་ང་རང་ཚོའི་བློ་གཟུང་འཛིན་གྱི་རྣམ་རྟོག་གི་རྭ་བ་འདིའི་ནང་ལ་ཆུད་བསྡད་པ་དེ་ལ་བློ་ཟེར་གྱི་ཡོད་རེད།

བློ་ལས་འདས་ཡོང་དུས་ཕྱག་རྒྱ་ཆེན་པོའི་ཉམས་ལེན་ཟེར་ཡག་དེ་བློ་ལས་འདས་པའམ་ཀུན་རྟོག་གི་དྲྭ་བ་ལས་འདས་སོང་བ་ཡིན་དུས་བློ་ལས་འདས་པ་ཟེར་བ་རེད། དེ་ཡིན་དུས་བློའི་དྲྭ་བ་ནང་ལ་བསྡད་སྡོད་པ་ཞིག་གིས་བློ་ལས་འདས་པའི་དོན་མཐོང་ཐུབ་ཀྱི་མ་རེད། དེ་ག་ནང་བཞིན་གྱིས་ཟག་བཅས་ཀྱི་དགེ་བའི་བྱ་བ་ནང་ལ་བསྡད་བསྡད་མཁན་ཞིག་གིས་ཟག་པ་མེད་པ་དང་བྱར་མེད་པའི་ཕྱག་རྒྱ་ཆེན་པོའི་དོན་དག་རྟོགས་ཐུབ་ཀྱི་མ་རེད། བློ་འདས་བྱར་མེད་དོན་དེ་ཐོབ་འདོད་ན། །དེ་ཡིན་དུས་དངོས་གནས་དྲང་གནས་ཀྱིས་བློ་ལས་འདས་པ་དང་བྱར་མེད་པའི་ཕྱག་རྒྱ་ཆེན་པོའི་ཉམས་ལེན་དང་རྟོགས་པ་དེ་ཐོབ་ཏུ་འདོད་ཀྱི་ཡོད་ན། ཕྱག་རྒྱ་ཆེན་པོའི་དོན་དེ་ལ་བཟར་འདོད་དང་ཕྱག་རྒྱ་ཆེན་པོའི་དོན་དེ་ལ་བཏུང་འདོད་ཡོད་ན་གསུངས་པ་རེད། ཕྱག་རྒྱ་ཆེན་པོའི་ཉམས་ལེན་གྱི་བཟའ་བཏུང་ལ་ལོངས་སུ་སྤྱོད་འདོད་ཡོད་ན། རང་སེམས་རྩད་ཆོད་རིག་པ་གཅེར་བུར་ཞོག །རང་གི་སེམས་ཉིད་ཀྱི་ངང་ནས་མ་གཡོས་བཞིན་དུ་རང་སེམས་རྩད་ཆོད་གསུངས་པ་དེ་རང་གི་སེམས་ཉིད་ཀྱི་ངང་ལས་མ་གཡོས་བཞིན་དུ་རང་སེམས་དེ་རྩད་ཆོད་དགོས་ཀྱི་ཡོད་རེད། རང་གི་སེམས་ཉིད་ཀྱི་ངང་ནས་གཡོ་ནས་རང་གི་སེམས་དེ་རྩད་ཆོད་པ་ཡིན་ན་འཇིག་རྟེན་པའི་ཆོས་ནང་ལ་འགྲོ་བ་ཡིན་པ་རེད། རང་གི་སེམས་ཉིད་ཀྱི་ངང་ནས་མ་གཡོས་བཞིན་དུ་གནས་ལུགས་ཕྱག་རྒྱ་ཆེན་པོའི་ངང་ནས་ཕར་མ་འདས་བཞིན་དུ་རང་གི་སེམས་དེ་རྩད་ཆོད་དགོས་པ་རེད་གསུངས་པ་རེད། རང་སེམས་རྩད་ཆོད་ཟེར་བའི་སྐབས་སུ་རྩད་ཆོད་ཡག་གང་ཡོད་རེད་ཟེར་ན། རྩད་ཆོད་ཡག་དེ་གང་ཡང་ཡོད་མ་རེད་དེ་ཡིན་ན་ཡང་རང་གི་སེམས་ཀྱི་སྒྲོ་འདོགས་བཅད་དགོས་པ་རེད། སེམས་དེ་ག་འདྲ་འདུག །སེམས་ལ་ཡང་ནས་ཡང་དུ་བརྟག་དགོས་ཀྱི་ཡོད་རེད། སྤྱིར་བཏང་ཕྱག་རྒྱ་ཆེན་པོའི་རྟོགས་པ་ཐོབ་ཚར་ནའང་ད་དུང་ཡང་སེམས་ལ་ནན་ཏན་བྱེད་དགོས་པ་རེད་འདུག །འབྲས་བུ་མཆོག་ཐབས་ཚུལ་བླ་ན་མེད་པ་ཡང་དག་པ་མི་གནས་པའི་མྱང་འདས་མཐར་ཐུག་པ་མ་ཐོབ་ཀྱི་བར་དུ་ལ་ཕྱག་རྒྱ་ཆེན་པོའི་རྟོགས་པ་སྐྱེ་ཚར་ནའང་ད་དུང་ཡང་སེམས་ལ་རྩད་བདར་ཆོད་མ་ཐུབ་ན་མི་རྟོག་པའི་ཡེ་ཤེས་དེ་ལ་སྒྲིབ་པའི་ཉེན་ཁ་ཡོད་པ་རེད་འདུག

།གང་རེད་ཟེར་ན་བག་ཆགས་ཟེར་མཁན་དེ་ཤིན་ཏུ་ཡུན་རིང་བ་དང་ཤིན་ཏུ་ཕྲ་བ་ཡིན་པ། བག་ཆགས་དེ་ཤིན་ཏུ་ནུས་པ་གཏིང་རིང་པོ་ཡིན་པའི་རྒྱུ་མཚན་ལ་བརྟེན་ནས་མཚམས་མཚམས་ལ་ལས་འཕྲོ་ཡོད་པའི་སྐབས་སུ་ཕྱག་རྒྱ་ཆེན་པོའི་རྟོགས་པ་ཤར་ནའང་སྒྲིབ་ཡག་གི་ཉེན་ཁ་ཡོད་པ་རེད་འདུག །དེ་འདྲ་ཡིན་དུས་ད་དུང་ཡང་རང་སེམས་རྩད་ཆོད་དགོས་པ་རེད། རང་སེམས་རྩད་ཆོད་ཡོང་དུས་དེ་ནས་ག་རེ་དགོས་ཀྱི་ཡོད་རེད་ཟེར་ན། རང་གི་སེམས་ཉིད་ཀྱི་ངང་ནས་མ་གཡོ་བ་ཞིག་རྟོགས་ཡོང་ན། རིག་པ་གཅེར་བུར་ཞོག །གསུངས་འདུག །རིག་པ་གཅེར་བུར་ཞོག་ཟེར་བའི་རིག་པ་དེ་ག་རེ་ལ་གོ་བ་རེད། རིག་པ་ཟེར་ཡག་དེ་གནས་ལུགས་མ་བཅོས་པའི་ཕྱག་རྒྱ་ཆེན་པོ་ངོ་འཕྲོད་བསྡད་པ་དེ་ལ་རིག་པ་ཟེར་བ་རེད། རྫོགས་ཆེན་སྐབས་སུ་སེམས་དང་རིག་པ་གཉིས་སུ་བཤད་པ་རེད་པ། དེ་སྐབས་ཀྱི་རིག་པ་དེ་དང་ད་ལྟ་འདིའི་སྐབས་སུ་བཤད་པའི་རིག་པ་གཉིས་པོ་དེ་གཅིག་པ་རེད། རིག་པ་ཟེར་ཡག་དེ་རྣམ་པར་ཤེས་པ་ཚོགས་དྲུག་དེ་ཕར་འདས་ཚར་ནས་སོ་སོ་རང་རིག་པའི་ཡེ་ཤེས་སྐད་ཅིག་མ་གཅིག་ཡོད་པ་ལ་རིག་པ་ཟེར་ནས་ལབ་པ་རེད། རྣམ་པར་ཤེས་པ་ཚོགས་དྲུག་གིས་མ་བསྒྲིབ་པ། རྣམ་པར་ཤེས་པ་ཚོགས་དྲུག་གིས་བཀབ་སོང་བ་མ་ཡིན་པ། རྣམ་པར་ཤེས་པ་ཚོགས་དྲུག་གིས་བསྒྲིབ་བསྡད་པ་མ་ཡིན་པ། དེ་སྒྲིབ་པའི་དྲི་མ་ལས་འདས་པའི་སོ་སོ་རང་རིག་པའི་ཡེ་ཤེས་ཤིག་ཡོད་རེད། དེ་ལ་རིག་པ་ལབ་པ་རེད། ཚུར་བལྟས་མྱང་འདས་ཟེར་མཁན་དེ་རེད། ཕར་བལྟས་ན་འཁོར་བ་དང་ཚུར་བལྟས་ན་མྱང་འདས་དེ་ལ་རིག་པ་ཟེར་ནས་ལབ་པ་རེད། རིག་པ་གཅེར་བུར་ཞོག་ཟེར་ཡག་དེ་གང་ལྟར་རྣམ་རྟོག་རྩད་གཅོད་མང་པོ་མ་བྱེད་གསུངས་པ་དང་དོན་དག་གཅིག་པ་རེད། རིག་པ་དེ་ཡེ་གདོད་མ་ནས་དྲི་མས་གོས་མ་མྱོང་བ་རེད། རིག་པ་དེ་ལ་ཡེ་གདོད་མ་ནས་རྣམ་པར་རྟོག་པའི་ཚོགས་ཀྱིས་གོས་མ་མྱོང་བ་རེད། དཔེར་ན་ཉི་མ་དེ་ང་རང་ཚོ་ལ་སྤྲིན་པས་བསྒྲིབ་བསྡད་པའི་སྐབས་སུ་ཉི་མ་མ་མཐོང་བ་རེད་པ།

ང་རང་ཚོའི་ངོ་ལ་ཉི་མ་མ་མཐོང་བ་རེད་མ་གཏོགས་ཉི་མ་ཁོ་རང་གི་ཡོན་ཏན་འོད་དང་ཚ་ཟེར་ལ་སོགས་པ་ལ་སྤྲིན་པས་ཆེ་ཆུང་བཏང་ཐུབ་ཀྱི་མ་རེད་པ། སྤྲིན་པས་སྒྲིབ་ཐུབ་ཀྱི་མ་རེད། ཉི་མ་ལ་གང་ཡང་འགྱུར་བ་བཏང་ཐུབ་ཀྱི་ཡོད་མ་རེད་དེ་ནང་བཞིན་གྱིས་རྣམ་པར་ཤེས་པ་ཚོགས་དྲུག་ལས་འདས་པའི་སོ་སོ་རང་རིག་པའི་ཡེ་ཤེས་དེ་ལ་ཇི་ཙམ་ཇི་ཙམ་རྣམ་རྟོག་དང་ཉོན་མོངས་པའི་གཞན་དབང་དུ་གྱུར་ནའང་རྣམ་རྟོག་དང་ཉོན་མོངས་པའི་ཚོགས་ཀྱིས་རིག་པ་ལ་སྒྲིབ་ཐུབ་ཀྱི་ཡོད་མ་རེད་གསུངས་པ་རེད། དེ་ཡིན་དུས་ཡག་ཏུ་རེ་བ་དང་ངན་དུ་དྭོགས་པའི་བློ་མང་པོ་མ་སྐྱེ་བར་ད་ལྟའི་ཤེས་པ་སྐད་ཅིག་མ་འདི་རང་གི་སྟེང་ལ་མ་བཅོས་པར་མཉམ་པར་ཞོག་གསུངས་པ་རེད། གཅེར་བུར་ཞོག་ཟེར་ཡག་དེ་རང་སོར་ཞོག་ཤོག་གསུངས་པ་རེད། རྗེན་པར་ཞོག་གསུངས་པའི་སྐབས་སུ་མ་བཅོས་པར་ཞོག །རྣམ་རྟོག་གིས་རྩད་གཅོད་མ་བྱེད། རྣམ་རྟོག་གིས་ཡག་ཏུ་རེ་བ་དང༌། ངན་དུ་དྭོགས་པ་ལ་སོགས་པ་མ་བྱེད། ད་ལྟའི་ཤེས་པ་མ་བཅོས་པ་གང་ཡིན་པ་དེའི་སྟེང་དུ་མ་བཅོས་པར་མཉམ་པར་ཞོག །ད་ལྟའི་ཤེས་པ་གང་ཡིན་པ་དེ་ལ་བཟོ་བཅོས་མ་བཏང་བར་དེའི་ངང་ལ་ལྷོད་ཅིང་གློད། ཅོག་གེར་བཞག་གསུངས་པ་རེད། མི་ལ་རས་པས། ཅོག་གིས་བཞག་པས་གནས་ལུགས་མཐོང༌། །གསུངས་འདུག །ཅོག་གིས་བཞག་ཟེར་བའི་སྐབས་སུ་མ་བཅོས་པར་བཞག་པ་རེད། ང་རང་ཚོས་ཅོག་ཙེའི་སྒང་ལ་དཀར་ཡོལ་བཞག་པའི་སྐབས་ལ་ཅོག་གེར་བཞག་པ་རེད་པ། ཕར་ཡོ་བ་དང་ཚུར་ཡོ་བ་ལ་དྭོགས་པ་གང་ཡང་མེད་པ་རེད་པ། གློད་ཅིང་ལྷོད་པ་དང་ཅོག་གིས་བཞག་པ་ཞེས་གཉིས་བཞག་པ་ཡིན་དུས་ཅོག་གཞག་རེད། དེ་འདྲ་ཡིན་དུས་རིག་པ་གཅེར་བུར་ཞོག །ཞོག་ཟེར་ཡག་ཚིག་དེ་རིག་པ་གཅེར་བུའི་སྟེང་དུ་ངོ་ཤེས་པར་གྱིས་གསུངས་པ་རེད་པ། རིག་པ་གཅེར་བུ་ལ་ངོ་འཕྲོད་པ་གྱིས། རིག་པ་དེ་གཅེར་བུ་ཡིན་པ་ལ་ཉམས་སུ་མྱོང་དགོས་ཀྱི་རེད་གསུངས་པ་རེད། རྟོག་པ་དྲི་མའི་ཆུ་དེ་དྭངས་སུ་ཆུག

།རྣམ་རྟོག་གི་ཚོགས་ཐམས་ཅད་འགག་པ་ལ་རྟོག་པ་དྲི་མའི་ཆུ་དེ་དྭངས་སུ་ཆུག་གསུངས་པ་རེད། ཆུ་དེ་བཙོག་པ་རེད་བསྡད་ཡག་དེ་རྣམ་རྟོག་རེད་པ། དེ་ཡིན་དུས་རིག་པ་ཟེར་ཡག་དེ་དྭངས་མ་རེད། རིག་པ་དྭངས་མ་དེ་ལ་རྣམ་རྟོག་གི་དྲི་མས་བསྒྲིབ་བསྡད་པ་རེད་ལ་དེ་ཡིན་དུས་རྟོག་པ་དྲི་མའི་ཆུ་དེ་དྭངས་སུ་ཆུག །རྟོག་པ་དྲི་མའི་ཆུ་དེ་གཟུགས་ལ་འཛིན་པ། སྒྲ་ལ་འཛིན་པ། དྲི་ལ་འཛིན་པ། རོ་ལ་འཛིན་པ། རེག་བྱ་ལ་འཛིན་པ་ལ་སོགས་པ་རྣམ་པར་ཤེས་པ་ཚོགས་དྲུག་གི་འཛིན་པ་དེ་རྟོག་པ་དྲི་མ་རེད། དེ་འདྲའི་རྟོག་པ་དྲི་མའི་ཆུ་དེ་དྭངས་སུ་ཆུག་གསུངས་པ་རེད། རྣམ་པར་རྟོག་པའི་ཚོགས་ཐམས་ཅད་དེ་འགག་ཆུག་དགོས་པ་རེད། རྣམ་པར་རྟོག་པའི་ཚོགས་ཐམས་ཅད་རང་ཡལ་དུ་འགྲོ་དགོས་པ་རེད། རྣམ་པར་རྟོག་པའི་ཚོགས་ཐམས་ཅད་དེ་རང་ཞི་ལ་འགྲོ་དགོས་པ་རེད་གསུངས་པ་རེད། ཡིན་ན་ཡང༌། སྣང་བ་དགག་སྒྲུབ་མི་བྱ་རང་སར་ཞོག །གསུངས་འདུག །སྣང་བ་ལ་དགག་སྒྲུབ་བྱ་ཡག་མེད་པ་རེད། སྣང་བ་ཟེར་ཡག་དེ་ག་རེ་རེད། གཟུགས་སྒྲ་དྲི་རོ་རེག་བྱ་ལ་སོགས་པ་རེད་ལ་དེ་ལ་དགག་སྒྲུབ་བྱེད་རྒྱུ་ཡོད་མ་རེད་གསུངས་འདུག །སྣང་བ་དེ་མཐོང་དགོས་ཀྱི་མི་འདུག་ཟེར་ཡག་འདྲ་པོ་དང༌། སྣང་བ་དེ་ལ་གཅིག་དགོས་རེད་གཉིས་དགོས་རེད་ཟེར་ནས་གང་ལྟར་འཛིན་པ་དགག་སྒྲུབ་ལ་སོགས་པ་དེ་བྱེད་དགོས་ཀྱི་མ་རེད་གསུངས་པ་རེད། ཏཻ་ལོ་པས་ནཱ་རོ་པ་ལ་གསུངས་པ་ལྟར། བུ་སྣང་བས་མི་བཅིངས་ཞེན་པས་བཅིངས། །ཞེན་པ་ཆོད་ཅིག་ནཱ་རོ་པ། ཞེས་བུ་སྣང་བས་མི་བཅིངས་གསུངས་པ་རེད། སྣང་བས་བཅིངས་ཀྱི་མ་རེད། སྣང་བ་ཟེར་མཁན་དེ་ཁྱད་པར་མེད་པ་རེད། སྣང་བ་ཟེར་མཁན་དེ་ཡག་པོ་ཡོད་པ་རེད། ད་ལྟ་ང་རང་ཚོ་ལ་ག་རེས་སྒྲིབ་ཀྱི་ཡོད་རེད་ཟེར་ན། སྒྲིབ་ཡག་དེ་ཞེན་པས་བཅིངས་གསུངས་ཡག་དེ་གང་རེད། ཞེན་པས་བཅིངས་ཟེར་ན་སྣང་ཙམ་དེས་མ་ཚིམ་པ། སྣང་ཙམ་དེས་མ་ཆོག་པ། སྣང་བ་དེའི་བཏག་དོན་བཙལ་ནས་དེའི་རང་བཞིན་དེ་ད་དུང་ཕུག་དེ་ལ་ཡོད་རེད་བསམ་ནས་ཞེན་པས་ལྷན་སྐྱེས་ཀྱི་འཛིན་པ་དེ་ཡིས་སྒྲིབ་བསྡད་ཀྱི་ཡོད་རེད།

མ་གཏོགས་སྣང་བ་དེས་ང་རང་ཚོ་རྣལ་འབྱོར་པ་ལ་གང་ཡང་བར་ཆད་བྱེད་ཀྱི་ཡོད་མ་རེད། གྲུབ་ཐོབ་སྙེ་མོ་བ་དངོས་གྲུབ་རྒྱལ་མཚན་གྱི་གསུང་མགུར་ནང་དུ། ནོར་གསོག་འཇོག་སྤངས་པའི་རྣལ་འབྱོར་པས། །ནོར་རྫས་འདི་ལུང་སྟོང་གི་ཤྭ་རྒོད་དང་འདྲ། །ཡོད་ཀྱང་ཆོག་ལ་མེད་ཀྱང་ཆོག །ཞེན་པ་ནང་ནས་བྲལ་བ་འདི་དང་རེ་སྤྲོ། །གསུངས་འདུག །ནོར་གསོག་འཇོག་སྤངས་པའི་རྣལ་འབྱོར་པས། །གསུངས་པ་དེ་དངུལ་རྒྱུ་ནོར་ལ་སོགས་པ་གསོག་འཇོག་སྤངས་པའི་ནལ་འབྱོར་པར་སེམས་ལ་ཞེན་པ་མེད་ན་འགྲིག་ཚར་བ་རེད་གསུངས་པ་རེད། སེམས་ལ་ཞེན་པ་མེད་ན་སྒོར་མོ་འབུམ་ཕྲག་མང་པོ་ཡོད་ནའང་འདྲ་གསེར་སྲང་འབུམ་ཕྲག་མང་པོ་ཡོད་ནའང་འདྲ་ཁང་པ་སྟོང་ཕྲག་མང་པོ་ཡོད་ནའང་ཁྱད་པར་ཡོད་མ་རེད་གསུངས་འདུག །ནོར་གསོག་འཇོག་སྤངས་པའི་རྣལ་འབྱོར་པས། །ནོར་རྫས་དེ་ལུང་སྟོང་གི་ཤྭ་བ་འདྲ་པོ་ཡིན། ཞེས་སེམས་ལ་ཞེན་པ་མེད་ཚར་ན་ནོར་རྫས་དེ་ཚོ་ཐམས་ཅད་ལུང་པ་སྟོང་པའི་ཤྭ་བ་ནང་བཞིན་རེད། ལུང་པ་སྟོང་པར་ཤྭ་བ་སླེབས་ན་སེམས་ཁྲལ་གང་ཡང་མེད་པ་རེད། ཞིང་ཁ་ཡོད་མཁན་གཅིག་ཡིན་ན་སེམས་ཁྲལ་ཡོང་གི་རེད་པ། ད་ཤྭ་བ་སླེབས་ཡོང་ན་ཞིང་མེད་པ་བཟོ་གི་རེད། ཤྭ་བ་གཅིག་ཕར་ནས་ཡོང་གི་འདུག་ད་ཡང་ངའི་ཞིང་ཁ་ཟ་འགྲོ་གི་རེད་བསམ་པའི་སེམས་ཁྲལ་མང་པོ་ཡོང་གི་འདུག །ད་མ་ཧེ་སླེབས་ཡོང་གི་འདུག །བ་ཕྱུགས་སླེབས་ཡོང་གི་འདུག་ངའི་ཨ་ཤོམ་ཟ་འགྲོ་གི་རེད། ད་ངའི་ལོ་ཏོག་ཟ་འགྲོ་གི་རེད་བསམ་ནས་སེམས་ཁྲལ་འདུག །ལུང་པ་སྟོང་པ་སོ་སོར་དབང་བའི་ས་དང་ལོ་ཏོག་ལ་སོགས་པ་གང་ཡང་མེད་ན་ཤྭ་བ་སླེབས་ཡོང་ནའང་དགའ་རྒྱུ་གང་ཡང་ཡོད་མ་རེད། དེ་བཞིན་ཤྭ་བ་མེད་པའི་སྐབས་སུ་སྡུག་བཞག་གང་ཡང་མེད་པ་རེད། དེ་ཡིན་དུས་ལུང་སྟོང་གི་ཤྭ་བ་དང་འདྲ། ཡོད་ཀྱང་ཆོག་ལ་མེད་ཀྱང་ཆོག །ནོར་རྫས་དེ་ཐམས་ཅད་དེ་ཡོད་ནའང་འགྲིག་གི་འདུག་མེད་ནའང་འགྲིག་གི་འདུག །ཆོག་ཤེས་པ་ཡིན་པ་རེད།

གཙོ་ཆེ་ཤོས་དེ་ག་རེ་རེད་ཟེར་ན་ཞེན་པ་ནང་ནས་བྲལ་བ་འདི་དང་རེ་སྤྲོ། ཞེས་སེམས་ཀྱི་སྟེང་ནས་ཞེན་པ་དེ་རྩ་བ་ནས་བཅད་ཐུབ་ན་རྒྱུ་ནོར་ལོངས་སྤྱོད་སོ་སོ་ལ་ཡོད་བསྡད་པ་དེས་གང་ཡང་བཅིངས་ཀྱི་མི་འདུག་གསུངས་པ་རེད། བཅིངས་ཡག་དེ་རྒྱུ་ནོར་ལོངས་སྤྱོད་མང་པོ་མེད་ནའང་འཕྲུལ་མེ་དེ་གཅིག་མ་གཏོགས་མེད་ནའང་བཅིངས་བསྡད་ཀྱི་རེད་གསུངས་པ་རེད། དེ་རྩ་བ་ཆེན་པོ་ཡིན་ཟེར་ནས་བཅིངས་བསྡད་པ་རེད། འཕྲུལ་མེ་དེ་དཔེ་མི་སྲིད་པའི་དབང་ཆེན་པོ་ཆགས་ཚར་བ་རེད། ང་རང་དབང་ཆུང་ཆུང་ཆགས་ཚར་བ་རེད། འཕྲུལ་མེ་དེས་ང་རང་ག་བ་འཁྲིད་འཁྲིད་ཡིན་པ་རེད། འོ་དེ་འདྲ་ཡིན་དུས་ཞེན་པ་ནང་ནས་བྲལ་བ་དེ་ལ་དང་རེ་སྤྲོ། གསུངས་པའི་རྒྱུ་མཚན་དེ་ལ་བརྟེན་ནས་སྣང་བ་དགག་སྒྲུབ་མི་བྱ་གསུངས་འདུག །སྣང་བ་དེ་དགག་མི་དགོས་པ་རེད། དབུ་མའི་སྐབས་སུ་ཡང་སྣང་བ་ཆེད་དུ་བཀག་ན་ཉེས་པ་ཡོད་གསུངས་འདུག །སྣང་བ་བཀག་མི་རུང་བ་ཡིན་པ་རེད། རང་སར་ཞོག་ཟེར་ན་ག་འདྲ་སྣང་གི་འདུག་སྣང་བ་ལྟར་དུ་ཞོག་ཤོག །མཛེས་པར་སྣང་ན་མཛེས་པ་ལ་བཞག་ཤོག །མ་མཛེས་པར་སྣང་ནམ་མཛེས་པ་རང་ལ་བཞག་ཤོག །འདི་མཛེས་པ་རེད་ཟེར་ནས་དང་དུ་བླངས་ན་ཞེན་པ་ཆགས་པ་རེད། འདི་མ་མཛེས་པ་རེད་ཟེར་ནས་གཡུག་དགོས་ཀྱི་འདུག་བསམ་ན་འཛིན་པ་ཆགས་སོང༌། འོ་དེ་འདྲ་པོ་སྒྲ་སྙན་པོ་འདུག་བསམ་ནས་དང་དུ་བླངས་ན་ཞེན་པ་རེད། འོ་སྒྲ་བ ཙོག་པ་རེད་སྙན་པོ་མི་འདུག་བསམ་ནའང་འཛིན་པ་རེད། དེས་ན་སྣང་བ་དགག་སྒྲུབ་མི་བྱ་རང་སར་ཞོག །གསུངས་པ་རེད། 00000000སྤང་ལེན་མེད་པར་སྣང་སྲིད་ཕྱག་རྒྱར་གྲོལ། །དེ་སྡིག་པ་རེད་ཟེར་ནས་སྤང་ཡག་ཡོད་མ་རེད། དེ་དགེ་བ་རེད་ཟེར་ནས་ལེན་རྒྱུ་ཡང་མེད་པ་རེད། དེ་བཟང་པོ་རེད་ཟེར་ནས་ལེན་རྒྱུ་མེད་པ་རེད། དེ་ངན་པ་རེད་ཟེར་ནས་སྤང་རྒྱུ་ཡང་མེད་པ་རེད། སྤང་དུ་མེད་པ་དང་ལེན་དུ་མེད་པར་སྤང་བླང་མེད་པའི་གནས་ལུགས་དེ་རྟོགས་ཐུབ་ན་སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད་ཕྱག་རྒྱ་ཆེན་པོ་གཅིག་གི་ངོ་བོར་གྲོལ་ཐུབ་ཀྱི་རེད་གསུངས་པ་རེད་འདུག

།ཆུ་བརྒྱ་ཟམ་འོག་གི་དཔེ་ལྟར་སྣང་སྲིད་དུ་གྱུར་པའི་ཆོས་ཐམས་ཅད་ཡ་གི་སངས་རྒྱས་ནས་མ་གི་དམྱལ་བ་བར་དུའམ་མཐོ་རིས་ནས་དམྱལ་བ་བར་དུ་སྣང་བསྡད་པའི་སྣང་སྲིད་ཀྱི་ཆོས་ཐམས་ཅད་འོད་གསལ་ཕྱག་རྒྱ་ཆེན་པོ་གཅིག་གི་ངོ་བོར་གྲོལ་འགྲོ་བ་རེད། འོད་གསལ་ཕྱག་རྒྱ་ཆེན་པོ་གཅིག་གི་ངོ་བོ་ལ་རྟོགས་ཡོང་བ་རེད། དེ་འདྲ་ཡིན་དུས་ཆོས་ཤིག་རྟོགས་ཚར་སོང་ན་འཁོར་འདས་ཀྱི་ཆོས་ཐམས་ཅད་ཤེས་ཐུབ་ཀྱི་རེད་གསུངས་པ་རེད། མ་འགག་སྣ་ཚོགས་སུ་ཤར་ཐུབ་ཀྱི་རེད། མ་འགག་སྣ་ཚོགས་ཀྱི་ངོ་བོར་མཐོང་ཐུབ་ཀྱི་རེད་གསུངས་པ་དེ་འདི་ཡིན་པ་རེད། ཕྱག་རྒྱ་ཆེན་པོའི་གནས་ལུགས་ཤིག་རྟོགས་ཚར་བའི་སྐབས་སུ་དེ་ནས་མ་བསླབ་ནའང་རིགས་གནས་གཞུང་དཔེ་ཆ་འཇིག་རྟེན་གྱི་སྒྲ་ཚད་མ་ཚན་རིགས་ལ་སོགས་པ་ཐམས་ཅད་ཤེས་ཐུབ་ཀྱི་རེད་གསུངས་འདུག །དེ་ཚོ་ཐམས་ཅད་སྤང་ལེན་མེད་པར་རྟོགས་ཡོང་དུས་སྣང་སྲིད་ཕྱག་རྒྱར་གྲོལ་ཡག་རྒྱུ་མཚན་དེ་ལ་བརྟེན་ནས་བཤད་པ་རེད། ཡིན་ན་ཡང་མཁས་པ་ལ་ལས་ང་ཚོ་བཀའ་བརྒྱུད་པ་ལ་ཏོག་ཙམ་འཕྱ་གི་ཡོད་རེད། དེ་ཡང་ཁོང་ཚོས། ཕྱག་རྒྱ་ཆེན་པོ་ཟེར་ཡག་གི་དོན་དག་དེ་ག་འདྲ་ཞིག་རྟོགས་ཀྱི་ཡོད་ཟེར་ན། ཕྱག་རྒྱ་ཆེན་པོ་རྟོགས་པས་འཁོར་འདས་ཀྱི་སྣང་བ་སྣ་ཚོགས་པ་ཐམས་ཅད་དེ་སེམས་ཉིད་གཅིག་གི་རོལ་པའི་རྩལ་ཡིན་པ་ཧ་གོ །དེས་གནས་ལུགས་ཇི་བཞིན་དུ་རྟོགས་པས་རྣལ་འབྱོར་པ་དེ་གྲོལ་ཡོང་དུས་འཁོར་འདས་ཀྱི་ཆོས་ཐམས་ཅད་མ་བསླབ་ན་ཡང་ཤེས་རབ་རང་བྱུང་དུ་བརྡོལ་ནས་འཁོར་འདས་ཀྱི་ཆོས་ཐམས་ཅད་རིམ་པར་མ་བསླབ་ཀྱང་དགོངས་པའི་གཏེར་གྲོལ་ནས་སྔར་མ་ཤེས་པ་ཐམས་ཅད་ཤེས། མ་བསླབ་པ་ཐམས་ཅད་ཀྱང་རང་བཞིན་གྱིས་ཤེས། གསར་དུ་བསླབ་མ་དགོས་པར་ལྐུགས་པ་ཡིན་པ་ཐམས་ཅད་ཀྱང་གྲུང་པོ་ཆགས། ཤེས་རབ་མེད་པ་ཐམས་ཅད་ཤེས་རབ་རྣོན་པོ་ཆགས་ནས་འཁོར་འདས་ཀྱི་ཆོས་ཐམས་ཅད་ལག་མཐིལ་ལ་སྐྱུར་རུ་ར་བཞག་པ་ནང་བཞིན་མཐོང་ཐུབ་ཀྱི་རེད།

ཁྱེད་རང་ཚོ་བཀའ་བརྒྱུད་པ་ཐམས་ཅད་ཀྱི་ལབ་སྲོལ་ལྟར་བྱས་ན་ཕྱག་རྒྱ་ཆེན་པོ་རྟོགས་ཡོང་དུས་བླ་མ་དེ་གླེན་པ་རེད་ནས་གང་མཚམས་ནས་ཟ་མི་ཤེས་འཐུང་མི་ཤེས་སྐད་ཆ་བཤད་མ་ཤེས་མཁན་རེད་འགྲོ་ས་འདུག་ཟེར་གྱི་ཡོག་རེད། དེ་ག་རེ་བྱེད་ནས་ལབ་ཀྱི་ཡོད་རེད་ཟེར་ན་ང་ཚོས་ཀྱང་དུས་རྒྱུན་ལབ་ཀྱི་ཡོད་རེད་པ། འོ་ཁོང་བླ་མ་གྲུབ་ཐོབ་རེད། འཇིག་རྟེན་གྱི་ཆོས་གང་ཡང་མཁྱེན་གྱི་མ་རེད་ཁོང་ཉམས་ལེན་གནང་གི་ཡོད་པར་བརྟེན་གང་ཡང་མཁྱེན་གྱི་མ་རེད་ཟེར་ནས་བཤད་ཀྱི་ཡོད་རེད། བྱས་ཙང་ཁོང་ཚོས་ལྐུགས་པ་ཆགས་འགྲོ་བ་རེད་ཟེར་ནས་ལབ་པ་རེད། ཡིན་ན་ཡང་དེ་མ་རེད་ཟེར་ཡག་མི་འདུག །སྐད་ཆ་དེ་ཡང་དངོས་གནས་འདྲ་པོ་འདུག་སྟེ་ཡིན་ན་ཡང་ཁོ་གནས་ཚུལ་ཁག་ཁག་རེད་པ། གནས་ཚུལ་ཁག་ཁག་རེད་དེ་ཡིན་ན་ཡང་ལབ་ཡོང་དུས་ཏོག་ཙམ་ཁྱད་མཚར་པོ་ཞིག་ཡོད་རེད། 

ཀུན་གཞི་སྐྱེ་བ་མེད་པར་བག་ཆགས་སྡིག་སྒྲིབ་སྤོང༌། །ཀུན་གཞི་ཟེར་ཡག་དེ་གང་རེད། འདིའི་སྐབས་སུ་ཀུན་གཞི་དེ་ཀུན་གཞི་རྣམ་ཤེས་ལ་གོ་ཡི་ཡོད་མ་རེད། ཀུན་གྱི་གཞི་མཚན་ཉིད་སྐྱེ་བ་མེད་པ་ཟེར་མཁན་དེ་ལ་གོ་དགོས་ཀྱི་ཡོད་རེད། སྐྱེ་བ་མེད་པ་ཟེར་ཡག་དེ་སེམས་ཉིད་དམ་སེམས་ཀྱི་གནས་ལུགས་སྐྱེ་བ་མེད་པའམ་ཀུན་གྱི་གཞི་ཟེར་ཡག་དེ་རེད། འཁོར་འདས་ཀྱི་ཆོས་ཐམས་ཅད་ཀྱི་སྣང་གཞི། འཁོར་འདས་ཀྱི་སྐྱེ་བ་ཐམས་ཅད་ཀྱི་སྐྱེ་སའི་གཞི། སྲིད་པ་དང་ཞི་བ་མྱ་ངན་ལས་འདས་པའི་ཆོས་ཐམས་ཅད་ཀྱི་སྣང་གཞི་ད་ལྟ་དོ་ཧ་མཛོད་ནང་ལ། སེམས་ཉིད་གཅིག་པུ་ཀུན་གྱི་ས་བོན་ཏེ། །གང་ལ་སྲིད་དང་མྱ་ངན་འདས་འཕྲོ་བའི། །འདོད་པའི་འབྲས་བུ་སྟེར་བར་བྱེད་པ་ཡི། །ཡིད་བཞིན་ནོར་འདྲའི་སེམས་ལ་ཕྱག་འཚལ་ལོ། །གསུངས་འདུག །ཡིད་བཞིན་གྱི་ནོར་བུ་དང་འདྲ་བའི་སེམས། ཀུན་གཞི་ཟེར་ཡག་དེ་འཁོར་འདས་ཀྱི་ཆོས་ཐམས་ཅད་ཀྱི་སྐྱེ་སའི་གཞི་རེད། སྐྱེ་བ་མེད་པ་ཟེར་ན་སེམས་ཉིད་སྐྱེ་བ་མེད་པ། སེམས་ཉིད་སྐྱེ་བ་མེད་པ་ཀློང་དུ་གྱུར་ཡོང་དུས་རང་སྣང་བག་ཆགས་ཀྱི་སྡིག་སྒྲིབ་དེ་རྣམས་རང་བཞིན་གྱིས་ཟད་འགྲོ་གི་རེད་གསུངས་པ་རེད། བག་ཆགས་ཀྱི་སྡིག་སྒྲིབ་ཆེད་དུ་བཛྲ་སཏྭ་གསག་དགོས་ཡག་འདྲ་པོ་དང་སྦྱིན་སྲེག་བླུགས་དགོས་ཡག་ལ་སོགས་པ་དེ་འདྲས་སྡིག་སྒྲིབ་སྤོང་མ་དགོས་པ་རེད། སེམས་ཀྱི་གནས་ལུགས་དེ་སྐྱེ་བ་མེད་པ་ཤེས་སོང་ན་སྡིག་སྒྲིབ་སྦྱོང་ཐུབ་ཀྱི་རེད་གསུངས་པ་རེད། བཅོམ་ལྡན་འདས་ཀྱིས་ཀྱང་ས་བཅུ་པའི་མདོ་སྡེའི་ནང་ལ་མཉམ་ཉིད་བཅུ་གསུངས་ཡོད་རེད། མཉམ་ཉིད་བཅུའི་ནང་ནས་སྐྱེ་བ་མེད་པའི་མཉམ་པ་ཉིད་དེ་རྟོགས་ཐུབ་པ་ཡིན་ན་ལྷག་མ་དགུ་པོ་དེ་རང་བཞིན་གྱིས་རྟོགས་ཐུབ་ཀྱི་རེད་གསུངས་འདུག །ད་བཞིན་མགོན་པོ་ཀླུ་གྲུབ་ཀྱིས་དབུ་མ་རྩ་བ་ཤེས་རབ་ཀྱི་དབུར། སྐྱེ་བ་མེད་པའི་མཉམ་པ་ཉིད་དེ་གཙོ་བོར་བཞག་སྟེ། བདག་ལས་མ་ཡིན་གཞན་ལས་མིན། །གཉིས་ལས་མ་ཡིན་རྒྱུ་མེད་མིན། །དངོས་པོ་གང་དང་གང་ན་ཡང༌། །སྐྱེ་བ་ནམ་ཡང་ཡོད་མ་ཡིན། །ཞེས་བདག་ལས་སྐྱེ་བ་མེད་པ་གཞན་ལས་སྐྱེ་བ་མེད་པ།

གཉིས་ཀ་དང་གཉིས་མིན་ལས་སྐྱེ་བ་མེད་པ་བཅས་སྐྱེ་བ་མེད་པའི་མཐའ་བཞིའི་གཏན་ཚིགས་དེའི་སྟེང་ནས་ཆོས་ཐམས་ཅད་སྟོང་ཉིད་ཡིན་པ་རྟོགས་དགོས་པ་གསུངས་འདུག །ད་ལྟ་འདིའི་སྐབས་སུ་ཡང་སྐྱེ་བ་མེད་པ་ཟེར་ཡག་དེ་གལ་ཆེན་པོ་ཡིན་པ་རེད། ཀུན་གཞི་ཀུན་གྱི་གཞི་སེམས་ཉིད་སྐྱེ་བ་མེད་པ་ཀློང་དུ་གྱུར་ཡོང་དུས་ཚེ་རབས་འཁོར་བ་ཐོག་མེད་ནས་བསགས་པའི་ལས་དང་ཉོན་མོངས་པའི་བག་ཆགས་དང་སྡིག་སྒྲིབ་ཐམས་ཅད་གཉེན་པོ་ལ་བསྟེན་ནས་གཞོམ་མ་དགོས་པར། ཀུན་གཞི་སྐྱེ་བ་མེད་པའི་གནས་ལུགས་ལ་གྱུར་ཙམ་ཉིད་ནས་འཁྱགས་རོམ་ཆུར་ཞུ་བ་ནང་བཞིན་དང༌། རྡོ་ཚན་ལ་ཁ་བ་བབས་པ་ནང་བཞིན་གྱིས་སྡིག་སྒྲིབ་དེ་ངང་གིས་སྤོང་འགྲོ་གི་རེད་གསུངས་པ་རེད། རྡོ་ཚ་པོའི་སྟེང་དུ་ཁ་བ་བབ་ཡོང་དུས་ཁ་བ་དེ་རྡོ་ཚ་པོ་ལ་ཐུག་ཙམ་ཉིད་ནས་ཁ་བ་ཞུ་འགྲོ་གི་རེད། འོ་དེ་ནང་བཞིན་གྱིས་ཀུན་གཞི་སྐྱེ་བ་མེད་པའི་ཀློང་དུ་རྣལ་འབྱོར་པ་དེ་སླེབས་ཡོང་དུས་སམ་བཙན་ས་ཟིན་ཡོང་དུས་སྡིག་སྒྲིབ་ཐམས་ཅད་ཆེད་དུ་གཉེར་ནས་སྤང་མ་དགོས་པར་རང་བཞིན་གྱིས་ཟད་འགྲོ་གི་རེད་གསུངས་པ་རེད་འདུག སྙེམས་བྱེད་རྩིས་གདབ་མི་བྱ་སྐྱེ་མེད་སྙིང་པོར་ཞོག །སྙེམས་བྱེད་ཟེར་ཡག་དེ་འདིའི་སྐབས་སུ་བདག་འཛིན་ལ་གསུངས་པ་རེད། བདག་ཏུ་འཛིན་པ་དང་རྩིས་གདབ་དེ་འདྲ་བྱེད་ཀྱི་ཡོད་མ་རེད་གསུངས་པ་རེད། བདག་འཛིན་ཟེར་ཡག་དེ་སྙེམས་བྱེད་རེད། སྙེམས་བྱེད་ཀྱི་བདུད་ཟེར་བའི་སྐབས་སུ་སྙེམས་བྱེད་ཀྱི་བདུད་དེ་ངའོ་བསམ་པའི་ངར་འཛིན་དེ་ལ་སྙེམས་བྱེད་གསུངས་པ་རེད་པ། སྙེམས་བྱེད་ཀྱིས་ཆོས་ག་འདྲ་ཞིག་བྱེད་ནའང་ཟག་བཅས་སུ་འགྱུར་བ་ལས་ཟག་པ་མེད་པའི་ལམ་དུ་མི་འགྲོ། སྙེམས་བྱེད་དང་བྲལ་བས་ཟིན་ན་ཟག་མེད་ལམ་དུ་འགྲོ་བ་ཡིན། ཟག་བཅས་ཀྱི་ལམ་དུ་འགྲོ་བ་དང་ཟག་པ་དང་བཅས་པ་ལ་འགྲོ་བ་དང་འདུ་བྱེད་ཀྱི་ཆོས་སུ་འགྲོ་བ་ཡིན་ན་སྙེམས་བྱེད་ཆགས་སོང་བ་རེད། དེ་ཡིན་དུས་སྙེམས་བྱེད་དམ་བདག་ཏུ་འཛིན་པ་མེད་པར་བདག་འཛིན་ལས་གྲོལ་བ་ལ་འབད་དགོས།

རྩིས་གདབ་ཟེར་ཡག་དེ་རྣམ་སྨིན་ལ་རེ་བ་དེ་ལ་གཙོ་བོ་ཟེར་བ་རེད། ད་ལྟ་ལས་འདི་འདྲ་ཞིག་བྱེད་ན་ང་ལ་འབྲས་བུ་དེ་འདྲ་ཞིག་ཐོབ་ཀྱི་རེད་བསམ་ནས་རེ་བ་བྱེད་ན་དེ་ལ་རྩིས་གདབ་ཟེར་གྱི་ཡོད་རེད། དེ་འདྲ་ཡིན་དུས་སྙེམས་བྱེད་བདག་ཏུ་འཛིན་པ་དང་ཕྱག་རྒྱ་ཆེན་པོའི་ཉམས་ལེན་ལ་བརྟེན་ནས་འབྲས་བུ་དེ་འདྲ་བ་ཞིག་ཐོབ་ན་ཅི་མ་རུང་བསམ་པའི་རེ་བ་མེད་པའམ། ལན་ལ་རེ་བ་མེད་པ་རྣམ་སྨིན་ལ་རེ་བ་མེད་པ་འབྲས་བུ་ལ་རེ་བ་མེད་པ་དེ་འདྲའི་སྙེམས་བྱེད་རྩིས་གདབ་མི་བྱ་སྐྱེ་མེད་སྙིང་པོར་ཞོག །སྐྱེ་མེད་སྙིང་པོར་ཞོག་ཟེར་ཡག་དེ་སེམས་ཀྱི་གནས་ལུགས་དེ་ཡེ་གདོད་མ་ནས་སྐྱེ་བ་མེད་པ་རེད་མ་གཏོགས་གཉེན་པོ་དང་ལམ་ལ་བརྟེན་ནས་སྐྱེ་མེད་དུ་སོང་བ་མ་རེད། སེམས་ཁོ་རང་གི་གནས་ལུགས་ལ་སྐྱེ་བ་མེད་པ་ཡིན་པ་ལ་སྐྱེ་བ་མེད་པ་ཡིན་པ་དེའི་སྟེང་དུ་མ་བཅོས་པར་ཞོག་གསུངས་པ་རེད་འདུག །གནས་ལུགས་ཀྱི་སྟེང་དུ་ཞོག །རང་བཞིན་གྱི་སྟེང་དུ་ཞོག །མ་བཅོས་པར་ཞོག་ཟེར་བ་ལ་སྙིང་པོར་ཞོག་གསུངས་པ་རེད་མ་གཏོགས་སྙིང་པོ་འདྲ་པོ་ཞིག་ཡོད་ནས་དེའི་སྟེང་དུ་ཞོག་གསུངས་པ་མ་རེད། མ་བཅོས་པར་བཞག་པའི་ཚིག་དེ་རང་རེད། སྣང་བ་རང་སྣང་བློ་ཡི་ཆོས་རྣམས་ཟད་དུ་ཆུག །ད་ལྟ་ང་རང་ཚོས་རང་གི་སྣང་བ་ལས་བྱུང་བའི་བློ་ཡི་ཆོས་ཐམས་ཅད་དེ་ཕྱག་རྒྱ་ཆེན་པོ་ལ་རྟོགས་ཐུབ་ན་སྣང་བ་རང་སྣང་བློ་ཡི་ཆོས་རྣམས་ཟད་ཚར་བ་རེད། སྣང་བ་རང་སྣང་ཟེར་ཡག་དེ་གཟུགས་སྒྲ་དྲི་རོ་རེག་བྱ་ལ་སོགས་པ་དང༌། འཁོར་བའི་ཆོས་ཐམས་ཅད་དང་མྱ་ངན་ལས་འདས་པའི་ཡོན་ཏན་ག་འདྲ་ཞིག་སྣང་ནའང་འཁོར་འདས་ཀྱི་ཆོས་ཐམས་ཅད་གང་དང་གང་སྣང་བ་ཐམས་ཅད་རང་སྣང་དུ་ཐག་བཅད་ནས་འཛིན་པའི་རྣམ་རྟོག་ཟད་དུ་འཇུག་པ་ཡིན། དེ་ལ་སྣང་བ་རང་སྣང་ཟེར་ནས་གསུངས་པ་རེད་པ། སྣང་བ་དེ་ག་རེའི་སྣང་བ་རེད་ཟེར་ན་ཕྱི་ནས་ཚུར་སྣང་ཡོང་བ་རེད་པས་ཟེར་ན། རང་གི་བློ་ཡིས་སྣང་བ་རེད།

རང་གི་ཆོས་ཉིད་ཀྱི་རྩལ་གྱིས་སྣང་བ་རེད། རང་གི་བག་ཆགས་ཀྱི་སྟོབས་ཀྱིས་སྣང་བ་ཡིན་པ་རེད། དེ་འདྲ་ཡིན་དུས་ཆོས་ཉིད་ཀྱི་རྩལ་གྱིས་སྣང་བ་དང་བག་ཆགས་ཀྱི་སྟོབས་ཀྱིས་སྣང་བསྡད་པའི་རང་སྣང་གི་བློ་ཡི་ཆོས་ཐམས་ཅད་སེམས་ཉིད་སྐྱེ་བ་མེད་པར་རྟོགས་ཐུབ་པ་ཡིན་ན་ཟད་འགྲོ་གི་རེད་གསུངས་པ་རེད། ཟད་དུ་ཆུག་ཟེར་ན་ག་རེ་རེད། ཟད་ཆུག་ཤོག་གསུངས་པ་རེད་པ། འདི་ཟད་འགྲོ་གི་འདུག་ཟེར་ནས་སེམས་ཁྲལ་མ་བྱེད་གསུངས་པ་རེད། ཟད་ན་ཡང་ཟད་ཆུག་ཤོག་གསུངས་པ་རེད། སྣང་བ་ཐམས་ཅད་རང་སྣང་རེད་མ་གཏོགས་དོན་ལ་སྣང་བ་བདེན་པར་གྲུབ་པ་ཡོད་མ་རེད། དོན་ལ་བདེན་པར་མ་གྲུབ་པའི་སྣང་བ་དེ་ག་ཚོད་ཅིག་སྣང་ན་ཡང་ཁྱད་པར་ཡོད་མ་རེད། བཟང་པོའི་ཡོན་ཏན་དང་རེད་ངན་པའི་རྣམ་རྟོག་གང་སྣང་ནའང་སྣང་བ་ཐམས་ཅད་བློ་ཡི་ཆོས་དང་བློའི་རྩལ་དང་བློའི་རོལ་པ་རེད། བློའི་རྩལ་དང་བློའི་རོལ་པ་ཡིན་དུས་དེ་ཐམས་ཅད་སྐྱེ་བ་མེད་པའི་སྟེང་ལ་མཉམ་པར་བཞག་ཐུབ་ན་ཁོ་རང་བཞིན་གྱིས་ཟད་འགྲོ་གི་རེད་གསུངས་པ་རེད། ཆར་ཆུ་སྐམ་ཡོང་དུས་ལོ་ཏོག་ཐམས་ཅད་རང་བཞིན་གྱིས་སྐམ་འགྲོ་གི་རེད་པ། དེ་ནང་བཞིན་བྱེད་ནས་ཆོས་ཐམས་ཅད་རང་བཞིན་གྱིས་ཟད་འགྲོ་གི་རེད་གསུངས་པ་རེད། དཔེར་ན་ལྟག་ཆུ་ཆད་པའི་རྫིང་བུ་ནང་བཞིན་རེད། ལྟག་ཆུ་ཆད་ཡོང་དུས་རྫིང་བུ་རང་བཞིན་གྱིས་སྐམ་འགྲོ་ཡི་རེད་པ། འོ་དེ་ནང་བཞིན་བྱེད་ནས་བློའི་ཆོས་ཐམས་ཅད་རང་སྣང་ཡིན་པར་ངོ་ཤེས། སྣང་བ་བདེན་གྲུབ་མ་ཡིན་པ་བག་ཆགས་སྟོབས་ཀྱིས་སྣང་བ་མ་གཏོགས་དོན་ལ་བདེན་པ་མེད་པ་བློ་ཡི་ཆོས་ཡིན་པ་ལ་ཤེས་ཐུབ་ན་འཛིན་པ་ཐམས་ཅད་ཟད་འགྲོ་གི་རེད་གསུངས་པ་རེད། བག་ཆགས་ཐམས་ཅད་ཟད་འགྲོ་གི་རེད་གསུངས་པ་རེད། 16711680ད་ལྟ་སྒོམ་སྤྱོད་འབྲས་བསྟན་པ་ནི།00000000 0000000000000255 མུ་མཐའ་ཡོངས་གྲོལ་ལྟ་བའི་རྒྱལ་པོ་མཆོག ། 00000000མུ་དང་མཐའ་མེད་པ་ཉམས་སུ་མྱོང་ན་ལྟ་བའི་རྒྱལ་པོ་ཡིན་གསུངས་པ་རེད།

ཕྱག་རྒྱ་ཆེན་པོའི་གནས་ལུགས་ལ་ཡུལ་ཡུལ་ཅན་ཡོད་མེད་སོགས་ཀྱི་མུ་ཡོད་མ་རེད་མཐའ་ཡོད་མ་རེད་དབུས་དང་མཐའ་གང་ཡང་ཡོད་མ་རེད། དེ་ཡིན་དུས་མུ་མཐའ་མེད་གསུངས་པ་རེད། མུར་ཐུག་རྒྱུ་དང་མཐར་རེག་རྒྱུ་མེད་པ་ཡིན་དུས། མུ་མཐའ་ཡོངས་གྲོལ་ལྟ་བའི་རྒྱལ་པོ་མཆོག །གསུངས་པ་རེད། 0000000000000255 མུ་མེད་གཏིང་ཡངས་བསྒོམ་པའི་རྒྱལ་པོ་མཆོག ། 00000000མུ་མེད་ཅིང་མ་ཡེངས་པར། འདིའི་སྐབས་སུ་མུ་མེད་ཟེར་བ་དེ་མཐའ་བྲལ་ལ་གོ་བ་རེད། གཏིང་ཡངས་པ་ནི་ཟད་མི་ཤེས་པ་རེད། ཡང་མ་ཡེངས་པར་བསྒོམ་པའམ་མ་ཡེངས་པའི་དྲན་པའི་བྱ་ར་དང་བཅས་པའི་ཐོག་ནས་གནས་ཐུབ་པ་ཡིན་ན་སྒོམ་པའི་རྒྱལ་པོ་ཡིན་གསུངས་པ་རེད། གཏིང་ཡངས་པ་ཟེར་བའི་སྐབས་སུ་ཀློང་ཡངས་པ་གུ་དོག་པོ་མེད་པ། གུ་ཡངས་པོ་བག་ཡངས་པོ་ཡོད་པ། དོན་ལ་མ་ཡེངས་པའམ་ཡེངས་པ་མེད་པ་རེད། ཡེངས་མེད་སྒོམ་གྱི་དངོས་གཞི་གསུངས་པ་ནང་བཞིན་མ་ཡེངས་པར་གནས་ཐུབ་ན་སྒོམ་པའི་རྒྱལ་པོ་ཡིན་གསུངས་པ་རེད། 0000000000000255 མཐའ་ཆོད་ཕྱོགས་བྲལ་སྤྱོད་པའི་རྒྱལ་པོ་མཆོག ། 00000000མཐའ་ཐམས་ཅད་དང་བྲལ་བ་འམ་དགག་སྒྲུབ་ཐམས་ཅད་ལས་འདས་ན་སྤྱོད་པའི་རྒྱལ་པོ་ཡིན་གསུངས་པ་རེད། མཐའ་ཆོད་ཕྱོགས་བྲལ་ཟེར་ཡག་དེ་ཕྱོགས་དང་བྲལ་བ་ཟེར་ཡག་དེ་དགག་སྒྲུབ་དང་བྲལ་བ་དེ་ལ་ཕྱོགས་དང་བྲལ་བ་གསུངས་དགོས་པ་ཡིན་པ་རེད། མཐའ་ཆོད་ཟེར་ན་མཐའ་ཐམས་ཅད་དང་བྲལ་བ། མཐའ་བཞི་དང་སྤྲོས་པ་བརྒྱད་ཀྱི་མཐའ་ཐམས་ཅད་དང་བྲལ་བ། ཕྱོགས་བྲལ་ཟེར་བའི་སྐབས་སུ་དགག་སྒྲུབ་ལས་འདས་པ། དགག་པ་མེད་པ་བསྒྲུབ་པ་མེད་པ་དེ་འདྲའི་དགག་སྒྲུབ་ཐམས་ཅད་ལས་འདས་ན། སྤྱོད་པའི་རྒྱལ་པོ་ཡིན་གསུངས་པ་རེད། དེ་ཡིན་དུས་མུ་མཐའ་མེད་པ་དེ་ལྟ་བའི་རྒྱལ་པོ་ཆགས་སོང༌། མུ་མཐའ་མེད་པ་ཟེར་ཡག་དེ་ག་རེའི་མུ་མཐའ་མེད་པ་རེད། བློའི་ཆོས་ཐམས་ཅད་ཟད་སར་འཁྱོལ་བའམ་བློའི་ཆོས་ཐམས་ཅད་གནས་ལུགས་ཀྱི་སྟེང་དུ་ལ་ཟླ་ཐུབ་ན་དེ་ལྟ་བའི་རྒྱལ་པོ་ཡིན་པ་དང༌།

དེ་ནས་དེ་ལ་ཡེངས་པ་མེད་པར་གནས་ཐུབ་ན་སྒོམ་པའི་རྒྱལ་པོ་ཡིན་པ་དང༌། དེ་ལ་དགག་སྒྲུབ་ཐམས་ཅད་དང་བྲལ་བའམ་མཐའ་ཐམས་ཅད་ལས་བྲལ་ན་སྤྱོད་པའི་རྒྱལ་པོ་ཡིན་གསུངས་པ་རེད། 16711680 འབྲས་བུ་ལྷུན་གྲུབ་ཏུ་གནས་པར་རེ་དྭོགས་མི་དགོས་པར་བསྟན་པ། 00000000 0000000000000255 རེ་མེད་རང་གྲོལ་འབྲས་བུའི་མཆོག་ཡིན་ནོ། ༈ །༡༨། 00000000རེ་དྭོགས་མེད་པ་མ་འོངས་པ་ལ་འབྲས་བུ་དེ་ལྟ་བུ་ཞིག་ཐོབ་ཡོང་བསམ་པའི་རེ་བ་མེད་པ། དེ་འདྲའི་འབྲས་བུ་ཐོབ་མི་ཡོང་བསམ་པའི་དྭོགས་པ་མེད་པ། རེ་བ་དང་དྭོགས་པ་གཉིས་ཀ་རང་གྲོལ་དུ་ཐུབ་ན་འབྲས་བུའི་མཆོག་ཡིན་གསུངས་པ་རེད་འདུག །རེ་བ་དང་དྭོགས་པ་མེད་པ་ཟེར་བའི་སྐབས་སུ་རེ་བ་དང་དྭོགས་པ་ཐམས་ཅད་ཆོས་ཉིད་ཀྱི་ཀློང་དུ་གྱུར་པའམ། རེ་བ་དང་དྭོགས་པ་ཐམས་ཅད་ཕྱག་རྒྱ་ཆེན་པོའི་ཀློང་དུ་འགྱུར་བའམ་ཕྱག་རྒྱ་ཆེན་པོའི་གནས་ལུགས་ལ་འགྲོ་ཐུབ་ན་འབྲས་བུའི་མཆོག་ཡིན་གསུངས་པ་རེད། 16711680 ད་ཚུལ་བཞིན་ཉམས་སུ་བླངས་པས་ཉམས་འཆར་ཚུལ་བསྟན་པ། 00000000 0000000000000255 ལས་ནི་དང་པོ་གཅོང་རོང་ཆུ་དང་འདྲ། ། བར་དུ་ཆུ་བོ་གདྒཱ་དལ་ཞིང་གཡོ། ། ཐ་མ་ཆུ་རྣམས་མ་བུ་འཕྲད་པ་འདྲ། ། 00000000ལས་དང་པོ་པས་བླ་མེད་ཀྱི་རྫོགས་པའི་སངས་རྒྱས་ཀྱི་གོ་འཕང་བསྒྲུབ་པ་ལ་ལྟ་སྒོམ་སྤྱོད་གསུམ་ཐེག་པ་ཆུང་ངུ་ནས་བྱེད་རིམ་པ་བཞིན་དུ་འགྲོ་དགོས་ཀྱི་ཡོད་རེད། དེ་མ་གཏོགས་ལམ་སང་ཐེག་པ་ཆེན་པོའི་ཟབ་དང་རྒྱ་ཆེ་བའི་ལྟ་སྒོམ་ལ་འཇུག་ཐུབ་ཡག་དེ་ཡོང་གི་ཡོད་མ་རེད། དེ་ཡིན་དུས་དང་པོ་ཐེག་པ་ཆུང་ངུ་ནས་བྱེད་ནས་ཡར་ཉན་ཐོས་བྱེ་བྲག་སྨྲ་བ། དེའི་རྗེས་སུ་མདོ་སྡེ་པ། དེའི་རྗེས་སུ་སེམས་ཙམ་པ། དེའི་རྗེས་སུ་དབུ་མ། དེའི་རྗེས་སུ་སྔགས་ཀྱི་རིམ་པ་དེ་ཚོ་བཤད། དེའི་རྗེས་སུ་ཀྱེ་རྡོ་རྗེ་ལ་སོགས་པ་བསྟེན་ནས་འགྲོ་གི་རེད་ཟེར་ནས་ལྟ་བ་རིམ་གྱིས་སྒོམ་པ་རིམ་གྱིས་སྤྱོད་པ་རིམ་གྱིས་ཟེར་ནས་རིམ་པས་བརྒྱུད་ཡོད་རེད།

དེ་འདྲ་ཡིན་དུས་ཐེག་པ་ཆུང་ངུ་ནས་རིམ་བཞིན་འཛེགས་ཏེ། དེ་ཡང་ལྟ་བའི་ཐོག་ནས་བཤད་ཡོང་དུས་ལས་དང་པོ་པ་དེ་ག་འདྲ་ཤིག་ཡོད་རེད་ཟེར་ན། ལས་ནི་དང་པོ་ཟེར་ཡག་དེ། གང་ཟག་ལས་དང་པོ་པའམ་ཡང་ན་དབང་པོ་རིམ་གྱིས་པ། དབང་པོ་རིམ་གྱིས་པའམ་ལས་དང་པོ་པ་དེ་ཚོའི་ལྟ་བ་དེ་གང་འདྲ་ཞིག་ཡོད་རེད་ཟེར་ན། གཅོང་རོང་གི་ཆུ་འདྲ་པོ་ཞིག་ཡོད་རེད་གསུངས་པ་རེད། རྣམ་རྟོག་ཤུགས་ཆེན་པོ་ཡོད་པའི་སྐད་ཆ་རེད་པ། དགེ་སྡིག་གི་ལྟ་བ་ལ་ཤུགས་ཆེན་པོ་ཡོད་པ། དགེ་བ་ཟེར་མཁན་དེ་ཡག་པོ་ཡིན་པ། སྡིག་པ་ཟེར་མཁན་དེ་སྤང་བྱ་ཡིན་པ་ལ་རྣམ་རྟོག་རགས་པ་ཤུགས་ཆེན་པོ་ཡོད་པ་རེད། གཅོང་རོང་གི་ཆུ་ནང་བཞིན་རེད་གསུངས་པ་རེད། དཔེར་ན་ཚོགས་བསགས་ན་དགེ་བ་རེད་ཟེར་གྱི་ཡོད་རེད། གནོད་པ་དང་ལོག་པའི་སེམས་བསྐྱེད་ན་སྡིག་པ་རེད་ཟེར་ནས་ལྟ་སྟངས་ཤུགས་ཆེན་པོ་ཡོད་པ་རེད་པ། རྣམ་རྟོག་རགས་པ་ལྟ་སྟངས་ཤུགས་ཆེན་པོ་ཡོད་པ་རེད། དེ་ལ་བརྟེན་ནས་གཅོང་རོང་གི་ཆུ་འདྲ་པོ་རེད་གསུངས་པ་རེད། འདི་ལས་དང་པོ་པ་ཐེག་པ་ཆུང་ངུའི་སྐབས་སུ་གསུངས་ཀྱི་ཡོད་རེད། ཐེག་པ་ཆུང་ངུའི་སྐབས་སུ་ལས་དང་པོ་པ་གཅོང་རོང་གི་ཆུ་འདྲ་པོ་ཡིན་གསུངས་པ་ཡིན་པ་དེ་ཤེས་དགོས་ཀྱི་ཡོད་པ་རེད། གོ་བ་ལེན་ཡོང་དུས་ཐེག་པ་ཆུང་ངུ་གཅིག་པུས་ཡིན་ས་མ་རེད། སྤྱིར་བཏང་མདོའི་སྐབས་སུ་ཟེར་ན་ཡག་ཤོས་ཡིན་ས་རེད། མདོ་ལ་ཐེག་པ་ཆེ་ཆུང་གཉིས་ཕྱེད་ཀྱི་ཡོད་རེད་པ། ཐེག་པ་ཆུང་ངུའི་སྐབས་དང་ཐེག་པ་ཆེན་པོའི་སྐབས་ལ་གཅོང་རོང་གི་ཆུ་ནང་བཞིན་དེ་རྣམ་རྟོག་ཚོགས་བསགས་པས་དགེ་བར་ལྟ་བ་དང༌། གནོད་པ་ལྟ་བུ་ལོག་པའི་སེམས་བསྐྱེད་ན་སྡིག་པར་ལྟ་བའི་འཛིན་པ་ཞིག་ཡོད་རེད། དེ་འདྲ་ཡིན་དུས་དེ་ལ་གཅོང་རོང་ཆུ་འདྲ་ཟེར་བ་རེད། གཅོང་རོང་ཆུ་དེ་ཤུགས་ཆེན་པོ་ཡོད་པ་རེད། སྐད་ཅོར་ཚ་པོ་ཡོད་རེད། དེ་ནང་བཞིན་རེད་གསུངས་པ་རེད། དེ་ནས་དེ་ལྟ་བུའི་འཛིན་པ་ལས་གྲོལ་ཡོང་དུས་ཚོགས་བསགས་པའི་དགེ་བར་བལྟ་བ་དང་གནོད་པ་དང་ལོག་པའི་སེམས་བསྐྱེད་ཡོང་དུས་སྡིག་པ་རེད་ཟེར་ཡག་དེ་འདྲའི་ལྟ་སྟངས་ཀྱི་འཛིན་པ་དེ་ལས་གྲོལ་ཡོང་ནས་གསང་སྔགས་ཀྱི་སྐབས་སུ།

བར་དུ་ཆུ་བོ་གདྒཱ་དལ་ཞིང་གཡོ། །གསུངས་པ་དེ་གསང་སྔགས་ཀྱི་ལམ་གྱི་སྐབས་སུ་སྐད་ཆ་བཤད་ཀྱི་ཡོད་རེད། གསང་སྔགས་ཀྱི་སྐབས་སུ་གང་འདྲ་ཡོད་རེད་ཟེར་ན། གསང་སྔགས་ཀྱི་ལམ་ལ་ཞུགས་པའི་སྐབས་སུ། དཔེར་ན་ཆུ་བོ་ཆེན་པོ་གངྒཱ་དེ་བབ་ཡོང་དུས་དལ་པོ་བྱེད་ནས་གཡོ་ཡི་ཡོད་རེད། དེ་ཡིན་དུས་དགེ་བ་ཡིན་ནའང་འདྲ་སྡིག་པ་ཡིན་ནའང་རེད་འདུག་དགེ་སྡིག་གང་གིས་ཀྱང་གཅིག་གིས་ཕན་བཏགས་བཞག་ཡག་དང་གཅིག་གིས་གནོད་སྐྱེད་ཡག་གི་ལྟ་སྟངས་ཀྱི་འཛིན་པ་དེ་ཞི་འགྲོ་བ་རེད། ཚོགས་བསགས་པའི་དགེ་བ་ལྟ་བུས་ཕན་བཏགས་པ་དང་གནོད་པ་དང་ལོག་པའི་སེམས་བསྐྱེད་ན་སྡིག་པར་ལྟ་བས་གནོད་བསྐྱེད་ཡག་དེ་མདོར་ན་དགེ་སྡིག་ཕན་གནོད་ཀྱི་འཛིན་པ་དེ་ཞི་ཡོང་དུས་བར་དུ་ཆུ་བོ་གདྒཱ་དལ་ཞིང་གཡོ་ཞེས་དེ་འདྲས་སྦྱར་དགོས་ཀྱི་ཡོད་རེད། ཆུ་བོ་གདྒཱ་ཟེར་མཁན་དེ་ག་ལེར་དལ་ཞིང་གཡོ་ཡི་རེད་མ་གཏོགས་སྐད་ཅོར་ཚ་པོ་དེ་འདྲ་ཡོད་མ་རེད་པ། དེ་ནང་བཞིན་གསང་སྔགས་ཀྱི་ལམ་ལ་འཇུག་པའི་དུས་སུ་འཛིན་པ་དེ་ཚོ་ལས་གྲོལ་ཡོང་དུས་དགེ་བ་དང་སྡིག་པ་གང་གིས་ཀྱང་ཕན་བཏགས་པ་མེད་པ་དང་གནོད་སྐྱེལ་ཡག་མེད་པའི་ལྟ་སྟངས་ཐོག་ལ་གནས་ཐུབ་ཀྱི་རེད་གསུངས་ཀྱི་ཡོད་རེད། 

ཐ་མ་ཆུ་རྣམས་མ་བུ་འཕྲད་པ་འདྲ། །དེ་ཡང་གསང་སྔགས་ཀྱི་ལམ་གྱི་ལྟ་སྟངས་ཤིག་རེད་དེ། གསང་སྔགས་ཀྱི་ལམ་གྱི་ལྟ་སྟངས་དེ་ལྟ་བུ་མི་དམིགས་པའི་ཀློང་དུ་འགྱུར་ཡོང་དུས་ཐ་མ་ཆུ་ཐམས་ཅད་རྒྱ་མཚོ་ལ་མ་བུ་འཕྲད་པ་ནང་བཞིན་ཆགས་འགྲོ་གི་ཡོད་རེད། ཐ་མ་ཆུ་རྣམས་མ་བུ་འཕྲད་པ་འདྲ། །གསུངས་དུས་འཛམ་བུ་གླིང་ལ་ཆུ་བོ་མང་པོ་ཡོད་རེད་དེ་ཆུ་བོ་ཐམས་ཅད་དེ་མཐར་རྒྱ་མཚོ་ཆེན་པོ་ལ་མ་གཏོགས་འགྲོ་ས་ཡོད་མ་རེད། དེ་ནང་བཞིན་ལྟ་སྟངས་དང་འཛིན་སྟངས་མཐའ་དག་ཞིག་ཡོང་དུས་མཐར་ཐུག་དེ་ཆོས་ཀྱི་དབྱིངས་སམ་མི་གནས་པའི་མྱ་ངན་ལས་འདས་པ་ལ་སླེབས་ཡོང་གི་རེད་གསུངས་པ་རེད། དང་པོ་དགེ་སྡིག་ཡོད་པར་ལྟ་བ། བར་དུ་དགེ་སྡིག་མེད་པར་ལྟ་བ། ཐ་མར་དགེ་སྡིག་ཐམས་ཅད་དང་བྲལ་བའི་གནས་ཚུལ་སླེབས་ཡོང་དུས་ཆུ་རྣམས་མ་བུ་འཕྲད་པ་འདྲ་གསུངས་པ་འདི་རེད། དང་པོ་དགེ་སྡིག་གི་ཕན་གནོད་ཡོད་པར་ལྟ་བ་དེ་ལས་དང་པོ་པ་གཅོང་རོང་གི་ཆུ་དང་འདྲ་བ། བར་དུ་དགེ་སྡིག་གི་ཕན་གནོད་གང་ཡང་མེད་པར་ལྟ་བའི་ལྟ་སྟངས་དེ་ཆུ་བོ་གངྒཱ་དལ་ཞིང་གཡོ་བ་གསང་སྔགས་ཀྱི་ལམ། ཐ་མ་ཆུ་རྣམས་མ་བུ་འཕྲད་ཟེར་ཡག་དེ་ཐ་མ་དགེ་སྡིག་དེ་ཡང་རྣམ་རྟོག་ཙམ་ཞིག་རེད་མ་གཏོགས་དགེ་བ་དང་སྡིག་པ་གང་ཡང་མ་གྲུབ་པ་ཆོས་ཐམས་ཅད་ཆོས་ཉིད་ཀྱི་ཀློང་དུ་རོ་གཅིག་པ་མཉམ་པ་ཉིད་ཀྱི་སྒང་ལ་སླེབས་ཡོང་དུས་མ་བུ་འཕྲད་པ་འདྲ་གསུངས་པ་རེད། ཕྱག་རྒྱ་ཆེན་པོའི་སྐབས་སུ་སྒོམ་མེད་ཟེར་ཡག་ཅིག་འདུག་པ་དེ་ལྟ་བུ་རེད། སྒོམ་མེད་ཆོས་སྐུའི་རྒྱལ་ས་ཟེར་ཡག་འདྲ་པོ་དང༌། མདོའི་སྐབས་སུ་མཐུན་མོང་ཐེག་པའི་སྐབས་སུ་བཤད་པ་ཡིན་ན་ཆོས་ཐམས་ཅད་མཉམ་ཉིད་ཟེར་ཡག་གི་མཉམ་ཉིད་ཀྱི་སྟེང་ལ་སླེབས་པ་རེད། དབུ་མ་རང་རྒྱུད་པའི་སྐབས་སུ་སྣང་བཞི་ཟེར་ནས་བཤད་ཡོང་དུས་སྣང་བ་སྟོང་པ་སྤྲོས་བྲལ་ཟུང་འཇུག་ཟེར་ནས་བཤད་པའི་སྐབས་ཤིག་ཡོད་རེད། དབུ་མ་ཐལ་འགྱུར་བའི་སྐབས་སུ་སྟོང་པ་སྤྲོས་བྲལ་ཟུང་འཇུག་མཉམ་ཉིད་ཟེར་ནས་འཆར་རིམ་བཞི་བཤད་ཡོང་གི་ཡོད་རེད།

དེ་འདྲ་ཡིན་པའི་སྐབས་སུ་མཉམ་ཉིད་ཟེར་ཡག་འདྲ་པོ་དང་ཟུང་འཇུག་ཟེར་ཡག་དེ་ཚོའི་སྐབས་ལ་སླེབས་ཡོང་དུས་ཐ་མ་ཆུ་རྣམས་མ་བུ་འཕྲད་པ་འདྲ་གསུངས་པ་རེད་འདུག །དཔེའི་སྟེང་དུ་དོན་ངེས་བསྡད་པ་རེད་པ། དེ་ཡིན་དུས་མདོའི་སྐབས་སུ་དང་པོ་དགེ་སྡིག་ཡོད་པར་ལྟ་བའི་རྣམ་རྟོག །སྔགས་ཀྱི་སྐབས་སུ་དགེ་སྡིག་མེད་པར་ལྟ་བའི་ལྟ་སྟངས་ཆུ་བོ་གངྒཱ་དལ་ཞིང་གཡོ་བ་འདྲ་པོ། ཐ་མ་དགེ་སྡིག་དཀར་ནག་ཐམས་ཅད་དང་བྲལ་བའི་ལས་དེ་ཚོ་ཐ་མ་ཆུ་རྣམས་མ་བུ་འཕྲད་པ་འདྲ་གསུངས་པ་རེད། རྗེ་བཙུན་མི་ལ་རས་པས། དང་པོ་ནི་ལས་ནག་པོ་ཡང་བྱས། བར་དུ་དཀར་པོ་ཡང་བྱས། ད་ལྟ་ལས་དཀར་ནག་གཉིས་ཀ་དང་བྲལ་ཞིང་ལས་ཀྱི་གཞི་ཟད་པས་མ་འོངས་པ་ན་བྱེད་པར་མི་འགྱུར་བ་ཞིག་ཡིན་གསུངས་པ་ལྟར་ལས་སྡིག་པ་ཡང་བྱས་བར་དུ་དགེ་བ་ཡང་བྱས་ཟེར་ཡག་དེ་ལས་དང་པོ་པ་གཅོང་རོང་གི་ཆུ་འདྲ་བ་དང་བར་དུ་ཆུ་བོ་གངྒཱ་དལ་ཞིང་གཡོ་བ་འདྲ་པོ་རེད་འདུག །ཐ་མར་དགེ་སྡིག་དཀར་ནག་ཐམས་ཅད་དང་བྲལ་བའི་གནས་སུ་སླེབས་སོང་གསུངས་ཡོང་དུས་ཆུ་རྣམས་མ་བུ་འཕྲད་པ་འདྲ་ཟེར་བ་དེ་འདི་རེད། ཡང་དོན་གཞན་ལས་དང་པོ་པའི་མཉམ་གཞག་རྣམ་རྟོག་སྟོབས་དྲག་ཆེ་བ་གཅོང་རོང་གི་ཆུ། ཅུང་བརྟན་པ་ཐོབ་པས་དབང་པོ་མཆོག་གི་མཉམ་གཞག་ཆུ་བོ་གངྒཱ་དལ་འགྲོ་སྤང་གཉེན་སྲིད་ཞི་མཐའ་དག་རོ་གཅིག་ཏུ་འདྲེས་པས་གཞི་ལམ་གྱི་འོད་གསལ་དབྱེར་མེད་དུ་གྱུར་པ་ནི་མཐར་ཆུ་རྣམས་མ་བུ་འཕྲད་པ་ལྟར་ཡིན་པའང་གོ་ནུས། ཐ་མ་འདི་དབང་པོ་ཆེས་ཤིན་ཏུ་མཆོག་ལྡན་པ་ལ་གོ་བ་ཡིན། 16711680 ད་གེགས་སེལ་གྱི་ཚུལ་བསྟན་པ། 00000000 0000000000000255 བློ་དམན་སྐྱེས་བུ་ངང་ལ་མི་གནས་ན། ། 00000000ད་ཡིན་ན་ཡང་བློ་དམན་གྱི་སྐྱེས་བུ་འགའ་ཞིག་གིས་དེ་ལྟ་བུའི་དོན་དེ་རྟོགས་ཐུབ་ཀྱི་ཡོད་མ་རེད། ལམ་སང་ལམ་སང་རྟོགས་དགོས་ན་རྟོགས་ཐུབ་ཀྱི་མ་རེད་པ། ཐབས་ལ་མཁས་པའི་མན་ངག་ག་ཚོད་བསྟན་ན་ཡང་ཁོ་རང་ལ་སྔོན་སྦྱང་གི་ལས་འཕྲོ་མེད་ན་ཚེ་འདི་ལ་སྦྱང་སྟོབས་ཁོ་ནས་དེ་འདྲའི་སྙིང་པོའི་དོན་གྱི་གནས་ལུགས་དེ་རྟོགས་ཐུབ་ཀྱི་མ་རེད།

དེ་འདྲ་ཡིན་དུས་བློ་དམན་པའི་སྐྱེས་བུ་འགའ་ཞིག་གིས་དེ་ལྟ་བུའི་དོན་དེ་རྟོགས་མ་ཐུབ་ནའང་ངང་ལ་མི་གནས་ན་ཟེར་ན། གནས་མ་ཐུབ་ན་ཟེར་བའི་ཚིག་དེ་ཡོང་དགོས་ཀྱི་ཡོད་རེད། བློ་དམན་སྐྱེས་བུས་ངང་ལ་མི་གནས་ན། །ཟེར་དུས་བློ་དམན་སྐྱེ་བུ་དེ་འདྲ་བས་སྙིང་པོའི་དོན་གྱི་གནས་ལུགས་དེའི་སྟེང་དུ་གནས་མ་ཐུབ་ན་ལབ་དགོས་ཀྱི་ཡོད་རེད། བློ་དམན་བློ་གྲོས་དང་ཤེས་རབ་སྐྱེས་སྟོབས་དང་སྦྱང་སྟོབས་དམན་པའི་སྐྱེས་བུ་དེ་ཚོས་དེ་འདྲའི་དགེ་སྡིག་དཀར་ནག་ཐམས་ཅད་དང་བྲལ་བའི་སྙིང་པོ་དོན་གྱི་གནས་ལུགས་དེའི་སྟེང་ལ་གནས་མ་ཐུབ་ན། འོ་ན་ཐབས་ཤེས་ཡོད་རེད་པས་ཟེར་ན། ཡོད་རེད། 0000000000000255 རླུང་གི་གནད་བཟུང་རིག་པ་གཅུད་ལ་བོར། ། 00000000རླུང་གི་གནད་བཟུང་ཟེར་ཡག་དེ་ཆོས་དྲུག་གི་སྐབས་སུ་སླེབས་ཀྱི་ཡོད་རེད། མཐུན་མོང་འདྲ་པོ་བཤད་པ་ཡིན་ན་རླུང་བུམ་པ་ཅན་ཟེར་ཡག་འདྲ་པོ་དང༌། བར་རླུང་གཟུང་ཡག་ཡོད་རེད། རླུང་གི་གནད་གཟུང་ཡག་དེ་གདམ་ངག་མང་པོ་ཡོད་རེད་པ། དེ་འདྲ་ཡིན་དུས་རླུང་གི་གནད་གཟུང་ཡག་དང་སྒོམ་པའི་ཐབས་མང་པོ་ཞིག་གིས་སེམས་གནད་རླུང༌། རླུང་གནད་རྩ། རྩ་གནད་མིག་ལ་ཡོད་པས་གནད་བཟུང་བ་ཡིན། རིག་པ་གཅུད་ལ་བོར་གསུངས་པ་རེད། རིག་པ་གཅུད་ལ་བོར་ཟེར་ན་རླུང་ལ་གནད་དུ་བསྣུན་པས་རིག་པ་ལ་གང་ཤར་གྱི་རྗེས་སུ་མི་ཐལ་བར་ཡལ་བར་འདོར་བའམ། རིག་པ་གནད་ལ་འཚུད་པ་དགོས་ཀྱི་རེད་ཟེར་བ་རེད། རིག་པ་ངོ་འཕྲོད་པ་དགོས་ཀྱི་རེད་གསུངས་པ་རེད། རིག་པ་དེ་ངོས་ཟིན་པ་བྱེད་དགོས་ཀྱི་རེད། རིག་པ་ལ་སྦར་འདེབས་བྱེད་དགོས་ཀྱི་རེད་གསུངས་པ་རེད། སྦར་འདེབས་ཟེར་ན་རིག་པ་དེ་ལག་པའི་སྦར་མོས་བཟུང་ཐུབ་པ་བྱེད་དགོས་ཀྱི་རེད་གསུངས་པ་རེད། རིག་པ་གཅུད་ལ་བོར་ཟེར་ཡག་དེ་རྣམ་རྟོག་ཤར་ནའང་རིག་པ་གཅུད་ལ་བོར། རྣམ་རྟོག་བཟང་པོ་ཤར་ནའང་རིག་པ་གཅུད་ལ་བོར། རྣམ་རྟོག་ངན་པ་ཤར་ནའང་རིག་པ་གཅུད་ལ་བོར།

དེ་འདྲའི་གནད་ཀ་དེ་ག་ནས་ཧ་གོ་གི་ཡོད་རེད་ཟེར་ན། གནས་སྐབས་སུ་ཆོས་ཅན་ཀུན་རྫོབ་ཀྱི་བློའི་འཛིན་སྟངས་ཀྱི་འཁྲུལ་པ་འདྲ་མི་འདྲ་ཡོང་གི་ཡོད་རེད་དེ་དེ་ཐམས་ཅད་རིག་པའི་ངང་ནས་ཕར་འཕྲོ་བ་རེད། ཐ་མར་ངོ་ཤེས་ཡོང་དུས་རིག་པའི་ངང་ལ་ཚུར་སྡུད་ཡོང་བ། འཕྲོ་འདུ་ཐམས་ཅད་ཀྱང་རིག་པ་གཅིག་གི་ངང་ནས་བྱེད་ཀྱི་ཡོད་པ་ཧ་གོ་ཡག་དེ་རིག་པ་གཅུད་ལ་བོར་ཟེར་ཡག་དེ་རེད། དེ་འདྲ་ཧ་གོ་ཡོང་དུས་རྗེ་བཙུན་མི་ལ་རས་པ་ལ་ལྷ་འདྲེས་ཆོ་འཕྲུལ་རྩལ་བསྟན་ཀྱང་ཐམས་ཅད་རིག་པའི་གཅུད་ལ་བོར་ཡོང་དུས་རིག་པའི་ཆོ་འཕྲུལ་ཡིན་པ་དང་རིག་པའི་རྩལ་སྣང་ཡིན་པ་སྒོམ་ཡོང་དུས་གནོད་བསྐྱལ་ཐུབ་ཀྱི་མི་འདུག །དེ་འདྲ་ཧ་གོ་མ་ཐུབ་ཡོང་དུས་ཕྱི་ནང་གི་འཛིན་པ་ཐ་དད་དུ་སོང༌། ལྟ་སྟངས་འཛིན་སྟངས་ཐམས་ཅད་ཐ་དད་དུ་ཞེན་ཡོང་དུས་འཁྲུལ་སྣང་གི་འཇིགས་སྐྲག་ཐམས་ཅད་ཡོང་གི་ཡོད་པ་རེད་འདུག །འཁྲུལ་སྣང་གི་འཇིགས་སྐྲག་ཐམས་ཅད་ཞི་བར་བྱེད་པ་ལ་དང་པོ་རྣམ་རྟོག་གི་འཁྲུལ་སྣང་ཐམས་ཅད་ཆོས་ཉིད་ཀྱི་རིག་པ་གཅིག་གི་ངང་ནས་འབྱུང་གི་ཡོད་པ་དེ་ཧ་གོ་ཡོང་དུས་གནད་འགག་མེད་པ་རེད། རྦ་རླབས་རྒྱ་མཚོ་རང་ལས་བྱུང་བ་རེད་ཐིམ་ཡང་རྒྱ་མཚོ་ལ་ཕར་ཐིམ་འགྲོ་གི་རེད་མ་གཏོགས་རྦ་རླབས་དང་རྒྱ་མཚོ་སོ་སོ་ཡོད་མ་རེད། འོ་དེ་བཞིན་རྣམ་རྟོག་དང་པོ་འཕྲོ་བའི་སྐབས་སུ་ཡང་ཆོས་ཉིད་ཀྱི་རང་རྩལ་གཅིག་གི་ངང་ནས་ཚུར་འཕྲོ་ཡོང་བ་རེད། འདི་ངོ་ཤེས་ཡོང་དུས་རྣམ་རྟོག་དེ་རིག་པའི་ཆོ་འཕྲུལ་ཡིན་པ་ཧ་གོ་ཡོང་དུས་རིག་པའི་ངང་ལ་རྣམ་རྟོག་རྫོགས་པ་རེད། རིག་པའི་ངང་ལ་རྣམ་རྟོག་ཡལ་བ་རེད། འོ་དེ་འདྲ་ཡིན་དུས་རིག་པ་གཅུད་ལ་བོར་ཟེར་ཡག་དེ་འདི་རེད། བོར་ཟེར་ཡག་དེ་གཡུག་བཞག་པའི་སྐད་ཆ་མ་རེད། རིག་པ་གཅུད་ལ་བོར་ཟེར་ཡོང་དུས་རིག་པའི་ལྟ་སྟངས་དང་རིག་པའི་གདེང་ཚོད་དེ་ལས་ཕར་མ་འདས་པའམ་གང་སྣང་ཆོས་སྐུས་རྒྱས་གདབ་དགོས་པ་ལ་གོ་གི་རེད་གསུངས་པ་རེད།

རིག་པའི་ཐོག་བརྫིས་བཏང་དགོས་ཀྱི་རེད་གསུངས་པ་རེད། 00000000 00000255 ལྟ་སྟངས་སེམས་འཛིན་ཡན་ལག་དུ་མ་ཡིས། ། 00000000ལྟ་སྟངས་ཟེར་ཡག་དེ་ཕྱག་རྒྱ་ཆེན་པོའི་གནས་ལུགས་ཀྱི་སྟེང་ནས་ཆོས་ཐམས་ཅད་ལ་ལྟ་སྟངས་བྱེད་དགོས་ཀྱི་རེད་གསུངས་པ་རེད་འདུག །དེ་མ་གཏོགས་འཛིན་པ་དང་འཛིན་ཞེན་བདག་ཏུ་ལྟ་བ་ལ་སོགས་པ་དེ་འདྲའི་དབང་དུ་མ་སོང་བ་ཆོས་ཐམས་ཅད་བདག་མེད་པ་དང༌། ཆོས་ཐམས་ཅད་མཉམ་པ་ཉིད་ཡིན་པ་ཆོས་ཐམས་ཅད་ཟུང་འཇུག་ཡིན་པ་ཆོས་ཐམས་ཅད་སྤྲོས་པ་དང་བྲལ་བའི་གནས་ལུགས་དེའི་ལྟ་སྟངས་དེ་ལས་མ་འདས་པ་ཞིག་དགོས་ཀྱི་རེད་གསུངས་པ་རེད། ལྟ་སྟངས་དེའི་སྟེང་དུ་གནས་དགོས་པ་རེད། སེམས་འཛིན་ཡང་དེའི་སྟེང་དུ་གནས་དགོས་པ་རེད། སེམས་འཛིན་ཟེར་ཡག་དེ་དུས་རྟག་ཏུ་བསམ་བློ་ཞིག་བཏང་ནའང་དེའི་ངང་ལ་གནས་དགོས་ཀྱི་རེད་གསུངས་འདུག །སྤྱིར་བཏང་ལྟ་སྟངས་ཟེར་ཡག་དེ་མཉམ་བཞག་གི་སྐབས་དང་སེམས་འཛིན་ཟེར་ཡག་དེ་རྗེས་ཐོབ་ཀྱི་སྐབས་སུ་གོ་བ་ཞིག་ལེན་ན་ཡང་ཡག་པོ་འདུག །ལྟ་སྟངས་ཟེར་ཡག་དེ་སྤྱིར་བཏང་མཉམ་རྗེས་གཉིས་མེད་འདྲེས་ཐུབ་ཡག་དེ་སངས་རྒྱས་ཀྱི་སྐབས་སུ་མ་གཏོགས་ཡོང་གི་ཡོད་མ་རེད་པ། ད་ལྟ་མཉམ་རྗེས་ཐ་དད་དུ་ཡོད་བསྡད་པའི་སྐབས་དེ་ལ་ལྟ་སྟངས་ཟེར་ཡག་དེ་རིག་པ་གཅུད་ལ་བོར་བའི་གཟུང་འཛིན་གྱི་སྤྲོས་པ་མཐའ་དག་ཉེ་བར་ཞི་བའི་དབྱིངས་ལ་མཉམ་གཞག་གི་ལྟ་སྟངས་དེའི་སྟེང་དུ་བསྡད་དགོས་པ་རེད་ལགས། མཉམ་བཞག་དེ་ལས་ཡར་ལྡང་ཡོང་དུས་སེམས་འཛིན་ཟེར་བའི་སྐབས་སུ འམ་རྗེས་ཐོབ་ཀྱི་སྐབས་སུ་དེ་ལྟ་བུའི་དོན་དེ་ཡང་ནས་ཡང་དུ་བྱེད་དགོས་ཀྱི་རེད་ཟེར་བའི་སྐབས་སུ་སེམས་འཛིན་ཟེར་བའི་སྐབས་སུ་རྗེས་ཐོབ་ཀྱི་སྐབས་སུ་གོ་ཡག་དང་ལྟ་སྟངས་ཟེར་ཡག་དེ་མཉམ་གཞག་གི་སྐབས་སུ་གོ་རྒྱུ་ཡིན་པ་རེད། མཉམ་གཞག་གི་སྐབས་སུ་དེ་ལྟ་བུའི་ལྟ་སྟངས་ལས་མ་འདས་པ། མཉམ་བཞག་ལས་ཡར་ལྡང་ཡོང་བའི་སྐབས་སུ་རྗེས་ཐོབ་ཀྱི་སྐབས་སུ་ཡང་དེ་ལྟ་བུའི་སྙིང་པོ་དོན་གྱི་གནས་ལུགས་དེ་མཉམ་གཞག་གི་སྐབས་སུ་ག་རེ་ཉམས་སུ་མྱོང་བ་དེ་ཡང་ནས་ཡང་དུ་ཡིད་ལ་བྱེད་ནས་ཟ་ཉལ་འགྲོ་འདུག་སྤྱོད་ལམ་གང་དང་གང་བྱེད་ནའང་དེ་ལྟ་བུའི་སེམས་འཛིན་དེ་ལས་མ་འདས་པ་དགོས་ཀྱི་རེད་གསུངས་པ་རེད།

ཡན་ལག་ཟེར་ན་ཐབས་རེད། ཐབས་དུ་མའི་སྒོ་ནས་ཕྱག་རྒྱ་ཆེན་པོའི་གནས་ལུགས་སམ་ཕྱག་རྒྱ་ཆེན་པོའི་དོན་དེ་མ་གཏོགས་པའི་བར་དུ། 0000000000000255 རིག་པ་ངང་ལ་མི་གནས་བར་དུ་གཅུན། ༈ །༡༩། 00000000རིག་པ་ངང་ལ་མི་གནས་བར་དུ་གཅུན་ཟེར་བའི་སྐབས་སུ་ལ་ག་རེ་རེད། ཕྱག་རྒྱ་ཆེན་པོའི་གནས་ལུགས་དེ་མ་རྟོགས་ཀྱི་བར་དུ་གཅུན་དགོས་པ་རེད། གཅུ་ན་ཟེར་ན་དེའི་སྟེང་དུ་གནས་དགོས་པའམ་ཐབས་སྣ་ཚོགས་པས་སེམས་གཅུན་དགོས་རེད། དེའི་སྒང་ལ་འཛིན་དགོས་ཀྱི་ཡོད་རེད། དེའི་སྒང་ལ་བསྡད་དགོས་ཀྱི་ཡོད་རེད། དེའི་སྟེང་དུ་ཐོབ་བབ་བྱེད་དགོས་ཀྱི་ཡོད་པ་རེད། རིག་པ་ངང་ལ་མི་གནས་ཟེར་བ་དེ་འདི་རེད། རིག་པ་ངང་ལ་མི་གནས་ཟེར་ཡག་དེ་ཕྱག་རྒྱ་ཆེན་པོའི་གནས་ལུགས་མ་རྟོགས་ཀྱི་བར་དུ་ཟེར་ནས་གསུངས་པ་རེད། རིག་པའི་ངང་ལ་གནས་ཟེར་ཡག་དེ་རྣམ་རྟོག་འཕྲོ་བ། དགེ་སྡིག་གི་རྣམ་རྟོག་ཟེར་ནའང་རེད་ཟ་ཉལ་འགྲོ་འདུག་ཐ་མལ་པའི་སྤྱོད་ལམ་གང་དང་གང་བྱས་ནའང་དེ་ཐམས་ཅད་རིག་པའི་ངང་ལས་བྱེད་པ། རིག་པའི་ངང་ལ་རྫོགས་པ། རིག་པའི་ངང་ནས་བྱེད་ཀྱི་ཡོད་པ་ལ་བཙན་ས་ཟིན་མ་ཐུབ་ཀྱི་བར་དུ་རིག་པའི་གནད་དེར་གཅུན་དགོས་ཀྱི་རེད་གསུངས་པ་རེད། གོང་དུ་ཞུ་བ་ནང་བཞིན་ཉལ་བ་འོད་གསལ་གྱི་རྣལ་འབྱོར། འགྲོ་འདུག་སྤྱོད་ལམ་གྱི་རྣལ་འབྱོར། བཟའ་བ་ཟས་ཀྱི་རྣལ་འབྱོར། བགོ་བ་གོས་ཀྱི་རྣལ་འབྱོར་བཅས་ཆ་ཚང་རྣལ་འབྱོར་གྱི་ནང་ལ་འགྲོ་མ་ཐུབ་ཀྱི་བར་དུ་གཅུན་དགོས་པ་རེད་གསུངས་པ་རེད་འདུག །དོན་དག་སྙིང་པོ་དེ་སྣང་སྲིད་ཐམས་ཅད་དག་པ་རབ་འབྱམས་སུ་མ་ཤར་བར་དུ་གཅུན་དགོས་པ་རེད། ལས་སླ་པོ་བྱེད་ནས་བཤད་ན་སྣང་སྲིད་ཐམས་ཅད་དག་པ་རབ་འབྱམས་ཡིན་པ་ངོ་མ་འཕྲོད་བར་དུ་ཆོས་ཉིད་ཀྱི་རང་རྩལ་ཡིན་པ་ངོ་མ་འཕྲོད་ཀྱི་བར་དུ་རིག་པའི་གནད་ལ་གཅུན་དགོས་ཀྱི་རེད་གསུངས་པ་རེད། རིག་པ་ལ་གཅུན་དགོས་པ་རེད། རིག་པ་ལ་ལྟ་སྟངས་བྱེད་དགོས་པ་རེད།

རིག་པ་ལ་སེམས་འཛིན་དགོས་ཀྱི་ཡོད་པ་རེད། རིག་པ་ལ་ངོ་སྤྲོད་དགོས་ཀྱི་ཡོད་རེད། རིག་པ་ལ་ཡང་ནས་ཡང་དུ་ལྟ་དགོས་ཀྱི་ཡོད་རེད། རིག་པ་ལ་ཡང་ནས་ཡང་དུ་སྒོམ་དགོས་ཀྱི་ཡོད་རེད། རིག་པའི་ངང་དུ་གནས་དགོས་པ་རེད། ཐ་མལ་པའི་རྣམ་རྟོག་དང་ཐ་མལ་པའི་ཞེན་པའི་བག་ཆགས་ཀྱི་དབང་དུ་གཏང་རྒྱུ་ཡོད་མ་རེད། ཐ་མལ་པའི་འཛིན་ཞེན་གྱི་བག་ཆགས་ཀྱི་དབང་དུ་གཏང་རྒྱུ་ཡོད་མ་རེད། ག་ཚོད་ཡིན་ན་ཡང་གཉེན་པོ་དྲག་པོ་བསྟེན་ནས་ཕྱག་རྒྱ་ཆེན་པོའི་གནས་ལུགས་རྟོགས་པ་མ་བྱུང་གི་བར་དུ་ཐ་མལ་འཛིན་ཞེན་དང་འབྲེལ་བའི་བར་ཆད་ཀྱི་དབང་དུ་གཏང་རྒྱུ་ཡོད་མ་རེད། ག་ཚོད་ཡིན་ན་ཡང་གཉེན་པོ་དྲག་པོ་བསྟེན་ནས་ཕྱག་རྒྱ་ཆེན་པོའི་གནས་ལུགས་རྟོག་པ་ཐ་མ་འབྱུང་གི་བར་དུ་རིག་པའི་གནས་ལ་གཅུན་གསུངས་པ་རེད། 16711680དེའི་ལཾ་བསྟན་པ།00000000 00000000 0000000000000255 ལས་རྒྱ་བསྟེན་ན་བདེ་སྟོང་ཡེ་ཤེས་འཆར། ། ཐབས་དང་ཤེས་རབ་བྱིན་རླབས་སྙོམས་པར་འཇུག ། དལ་བར་དབབ་ཅིང་བསྐྱིལ་བཟློག་དྲངས་བ་དང༌། ། གནས་སུ་བསྐྱལ་དང་ལུས་ལ་ཁྱབ་པར་བྱ། ། དེ་ལ་ཆགས་ཞེན་མེད་ན་བདེ་སྟོང་ཡེ་ཤེས་འཆར། ༈ །༢༠། 00000000དེ་རྣམས་གྲོལ་ལམ་གྱི་དབང་དུ་བྱས་ནས་བཤད་ཀྱི་ཡོད་རེད། སྤྱིར་བཏང་ང་ཚོས་ཐབས་གྲོལ་གཉིས་ཟེར་ནས་བཤད་ཀྱི་ཡོད་རེད་པ། ཐབས་ལམ་གཅིག་དང་གྲོལ་ལམ་གཅིག་བཅས་གཉིས་བཤད་ཀྱི་ཡོད་རེད། འདི་གྲོལ་ལམ་གྱི་དབང་དུ་བྱས་ནས་བཤད་པ་རེད། ང་ཚོར་དུས་རྒྱུན་དཔེ་ཆ་ལ་སོགས་པའི་ནང་ལ་འཕོ་མེད་ཚུལ་ཁྲིམས་ཟེར་ཡག་དེ་ཚོ་དེའི་སྟེང་ནས་ཡོང་གི་ཡོད་རེད། དེ་ཚོ་གཙོ་བོ་དེ་རྟེན་རབ་བྱུང་གི་ཐོག་ལ་གནང་བ་ཡོད་མ་རེད། མང་ཆེ་བ་རྟེན་དེ་ཁྱིམ་པ་དེ་ཚོ་ཡིན་པ་རེད། ལས་ཀྱི་ཕྱག་རྒྱ། ཆོས་ཀྱི་ཕྱག་རྒྱ། དམ་ཚིག་གི་ཕྱག་རྒྱ། ཕྱག་རྒྱ་ཆེན་པོ་ཟེར་ནས་བཞི་ཡོད་རེད། སྙིང་པོའི་དོན་རྟོགས་པར་བྱེད་པ་དང་དེ་གོང་དུ་འཕེལ་བར་བྱེད་པའི་ཐབས་སུ་ལས་རྒྱ་བསྟེན་ན་ཟེར་ཡོང་དུས་ཆོས་དྲུག་གི་སྐབས་སུ་གཞན་ལུས་ཐབས་ལྡན་དང་རང་ལུས་གཏུམ་མོ་ལ་བརྟེན་ནས་སྒོམ་སྟངས་གཉིས་བཤད་ཀྱི་ཡོད་རེད།

འདི་ཇོ་བོ་རྗེ་དཔལ་ལྡན་ཨ་ཏི་ཤའི་བྱང་ཆུབ་ཀྱི་ལམ་སྒྲོན་གྱི་དབང་དུ་བྱས་ནས་གསུངས་པ་ཡིན་ན། ལས་རྒྱ་དེ་རྟེན་རབ་བྱུང་ལ་གནང་བ་མེད་པ་རེད། ལས་རྒྱ་དེ་གཙོ་བོ་དེ་བུད་མེད་བསྟེན་པ་རེད་པ། གཞན་ལུས་བུད་མེད་ལ་ཐབས་བསྟེན་པ་ཡིན་པ་རེད། དེས་ན་ལས་རྒྱ་ཟེར་མཁན་དེ་གཞན་ལུས་ཐབས་ལྡན་ཟེར་ཡག་དེ་མདོར་ན་གཏུམ་མོའི་སྐབས་སུ་ཨ་ཐུང་འབར་འཛག་ལ་བསྟེན་ནས་ཁམས་ཞུ་བདེའི་ཐོག་ནས་བདེ་ཆེན་ཡེ་ཤེས་བསྐྱེད་པ་དེ་བཤད་བསྡད་ཀྱི་ཡོད་རེད། འདིའི་སྐབས་སུ་གཞན་ལུས་ཐབས་ལྡན་ལ་བསྟེན་ཅིང་ལུས་ལ་རྟེན་འབྲེལ་འགྲིག་ནས་རྟོགས་པ་སེམས་ལ་འཆར་ཡག་དེ་ལས་རྒྱ་ལ་བསྟེན་ནས་ཡོང་གི་ཡོད། རྟེན་འབྲེལ་ལུས་ལ་འགྲིག་རྟོགས་པ་སེམས་ལ་འཆར་ཟེར་ཡག་དེ་ཡིན་དུས་ལས་རྒྱ་བུད་མེད་བསྟེན་ན་རང་རྒྱུད་ལ་བདེ་སྟོང་གི་ཡེ་ཤེས་འཆར་གྱི་རེད་གསུངས་པ་རེད། བདེ་བ་དང་སྟོང་པ་ཟུང་འཇུག་གི་ཡེ་ཤེས་འཆར་གྱི་རེད། སྔགས་ཀྱི་སྐབས་སུ་སྣང་སྟོང་ཟུང་འཇུག །གསལ་སྟོང་ཟུང་འཇུག །རིག་སྟོང་ཟུང་འཇུག །བདེ་སྟོང་ཟུང་འཇུག་བཅས་བཞི་བཤད་ཀྱི་ཡོད་རེད། བདེ་སྟོང་གཉིས་སུ་མེད་པའི་ཡེ་ཤེས་དེ་དུས་ཀྱི་འཁོར་ལོའི་སྐབས་སུ་ཨེ་ཡིག་ཕྱག་རྒྱ་ཆེན་པོ་དང༌། ཝཾ་ཡིག་འགྱུར་མེད་བདེ་བ་ཆེན་པོ་ཟེར་ནས་གཉིས་བཤད་ཀྱི་འདུག །དེ་ཡིན་དུས་ཨེ་ཝཾ་ཟུང་འཇུག་དེ་བདེ་སྟོང་ཟུང་འཇུག་རེད། ཨེ་ཝཾ་ཟུང་འཇུག་བདེ་སྟོང་ཟུང་འཇུག་གི་ཡེ་ཤེས་དེ་ལས་རྒྱ་བུད་མེད་ལ་བསྟེན་ན་འཆར་གྱི་རེད། དེ་ལ་ལས་རྒྱ་བསྟེན་ན་ཟེར་བའི་སྐབས་སུ་སྤྱིར་བཏང་བུད་མེད་བསྟེན་ཟེར་བའི་སྐད་ཅ་མ་རེད། ལས་རྒྱ་བསྟེན་ཡག་ལ་དང་པོ་རང་ལ་ཐབས་དུ་མ་ཚང་དགོས་ཀྱི་རེད། ཆ་རྐྱེན་མང་པོ་ཞིག་ཚང་དགོས་ཀྱི་ཡོད་རེད། ལས་རྒྱ་བསྟེན་ཐུབ་ཡག་ལ་མཁའ་འགྲོ་མས་ལུང་བསྟན་གྱི་རེད། དེ་བཞིན་བླ་མས་ལུང་བསྟན་གྱི་རེད། རང་ལ་ཡང་སེམས་ལ་འོ་ད་ལས་རྒྱ་བསྟེན་པའི་དུས་ཚོད་རེད་འདུག་བསམ་ནས་རྟོག་པ་ཤར་ཡག་ཡོད་པ་རེད་འདུག

།དེ་འདྲ་རེད་མ་གཏོགས་དེ་ག་ཙམ་སྔགས་ཆས་ཞིག་གྱོན་ནས་འགྲོ་བསྡད་པས་ཕན་གྱི་ཡོད་མ་རེད། དེ་ཡིན་དུས་ལས་རྒྱ་བསྟེན་ན་དུས་ཚོད་ཅིག་གི་སྟེང་ལ་སླེབས་ཡོང་དུས་མཁའ་འགྲོ་མས་བརྡ་ལུང་བསྟན་ཡོང་དུས་ལས་ཀྱི་ཕྱག་རྒྱ་བསྟེན་ཡོང་དུས་བདེ་སྟོང་གི་ཡེ་ཤེས་འཆར་གྱི་རེད་གསུངས་པ་རེད། འདིས་གྲོལ་ལམ་བཤད་ཡོང་དུས་ཟབ་པོ་ཡིན་པ་རེད།

00000000ཐབས་དང་ཤེས་རབ་བྱིན་རླབས་སྙོམས་པར་འཇུག །དེ་ནས་འདིའི་སྐབས་སུ་ཐབས་བདེ་བ་ཆེན་པོ་དང་ཤེས་རབ་སྟོང་པ་ཉིད་གཉིས་ཟུང་དུ་འཇུག་པའི་རྟོགས་པ་སེམས་ལ་འཆར་ཡོང་དུས་བྱིན་རླབས་སྙོམས་པར་འཇུག་ཟེར་བ་དེ་རེད། སྙོམས་པར་འཇུག་ཟེར་ཡོང་དུས་གཞན་ལུས་ཐབས་ལྡན་དང་རང་ལུས་གཉིས་པོ་དེ་སྙོམས་པར་འཇུག་དགོས་པ་རེད་གསུངས་པ་རེད། དེར་བརྟེན་དགའ་བ་བཞི་དང་སྟོང་པ་བཞིའི་རིམ་པ་དེ་ཚོ་ཡོང་བསྡད་ཀྱི་ཡོད་རེད། དགའ་བ། མཆོག་དགའ། ཁྱད་དགའ། ལྷན་སྐྱེས་ཀྱི་དགའ་བ་ཟེར་ནས་དགའ་བ་བཞི་བཤད་ཀྱི་ཡོད་རེད་པ། མར་ནས་ཡར་བྱེད་པའི་སྐབས་སུ་དགའ་བ་བཞི། ཡར་ནས་མར་བྱེད་ན་སྟོང་པ་བཞི། དེ་ཡིན་དུས་དགའ་བ་བཞི་དང་སྟོང་པ་བཞི་དེ་མཉམ་དུ་འགྲོགས་ནས་སྙོམས་པར་འཇུག་དགོས་ཀྱི་རེད་གསུངས་པ་རེད། དེ་ཚོ་ཞེ་དྲག་རྒྱས་པ་ཞུ་དགོས་ཡག་གང་ཡང་མི་འདུག ། 00000000དལ་བར་དབབ་ཅིང་བསྐྱིལ་བཟློག་དྲངས་པ་དང༌། །གནས་སུ་བསྐྱལ་དང་ལུས་ལ་ཁྱབ་པར་བྱ། །དེ་ལ་ཆགས་ཞེན་མེད་ན་བདེ་སྟོང་ཡེ་ཤེས་འཆར། །དེ་ལྟར་གོང་དུ་བཤད་པའི་ལུས་ཀྱི་ཐིག་ལེ་དབབ་བསྐྱིལ་བཟློག་དྲངས་བསྐྱལ་ཁྱབ་ལ་གནད་དུ་ལེགས་པར་བསྣུན་པས་དེར་ཆགས་ཞེན་མེད་ན་བདེ་སྟོང་ཡེ་ཤེས་འཆར་ཡོང་བ་རེད་འདུག །འདི་ཟབ་པོ་ཡོད་པ་རེད། དེ་ནས་དངོས་གནས་དྲང་གནས་བདེ་སྟོང་གི་ཡེ་ཤེས་འཆར་ཡོང་བ་རེད་འདུག །དེ་དཀའ་ལས་ཁག་པོ་རེད་པ། དབབ་ཡག་ལས་སླ་པོ་རེད་དེ་བསྐྱིལ་ཡག་དཀའ་ལས་ཁག་པོ་རེད། བསྐྱིལ་ཡག་ལས་སླ་པོ་རེད་དེ་བཟློག་ཡག་དཀའ་ལས་ཁག་པོ་རེད་ལ་དྲངས་ཡག་དཀའ་ལས་ཁག་པོ་རེད། དུས་རྒྱུན་ང་ཚོས་ཁ་སྐད་ལ་རྟེན་འབྲེལ་ལུས་ལ་འགྲིག་ན་རྟོགས་པ་སེམས་ལ་འཆར་ཟེར་བའི་དོན་དེ་རེད། རྟེན་འབྲེལ་ལུས་ལ་གང་འདྲ་འགྲིག་དགོས་ཀྱི་རེད། རྟེན་འབྲེལ་ལུས་ལ་འགྲིག་ཡག་ལ་དེ་འདྲ་དང་པོ་དལ་བར་དབབ་དེ་ནས་བསྐྱིལ་དེ་ནས་ཡར་བཟློག་དེ་ནས་དྲངས་དེ་ནས་བསྐྱལ་ནས་ལུས་ཐམས་ཅད་ལ་ཁྱབ་ཡོང་དུས་རྟེན་འབྲེལ་ལུས་ལ་འགྲིག་ཡོང་དུས་ལུས་ལ་བདེ་དྲོད་རྒྱས།

ལུས་ལ་བདེ་དྲོད་རྒྱས་ཡོང་དུས་དེ་ནས་སེམས་ལ་རྟོགས་པ་འཆར་བ་ཡིན་གསུངས་པ་རེད། འདིའི་སྐབས་སུ་ཆགས་ཞེན་མེད་པ་ཞིག་དགོས་ཀྱི་ཡོད་པ་རེད། ཆགས་ཞེན་དུ་ཤོར་སོང་བ་ཡིན་ན་མི་འགྲིག་པ་རེད། དཔེར་ན་སྡོམ་གསུམ་རྣམ་ངེས་ལས། སྤང་བསྒྱུར་ལམ་དུ་བྱེད་པ་སོ་སོ་ཡང༌། །ཉོན་མོངས་རང་མཚན་སྤོང་བར་མཁས་རྣམས་མཐུན། །གསུངས་འདུག །ཉན་ཐོས་པའི་སྐབས་སུ་ཉོན་མོངས་སྤང་བར་བཤད་ཡོང་རེད། དེ་ག་ནང་བཞིན་གྱི་ཐེག་པ་ཆེན་པོའི་སྐབས་སུ་ཉོན་མོངས་བསྒྱུར་བར་བཤད་ཡོད་རེད། གསང་སྔགས་ཀྱི་སྐབས་སུ་ཉོན་མོངས་ལམ་དུ་བྱེད་པར་གསུངས་ཀྱི་ཡོད། སྤང་བ་དང་བསྒྱུར་བ་དང་ལམ་དུ་བྱེད་པ་ལ་ཐབས་སོ་སོར་ཡོད་ན་ཡང་དངོས་གནས་དྲང་གནས་ངོས་ཟིན་ཡག་དེ། ཉོན་མོངས་རང་མཚན་སྤོང་བར་མཁས་རྣམས་མཐུན། །གསུངས་འདུག །ཉོན་མོངས་རང་མཚན་པ་དེ་སྤོང་དགོས་པ་རེད་མ་གཏོགས་ཉོན་མོངས་རང་མཚན་པར་ཤོར་སོང་ན་སྤང་བསྒྱུར་ལམ་དུ་བྱེད་ན་ཡང་ཕན་རྒྱུ་མེད་པ་རེད། དེ་ནང་བཞིན་བྱེད་ནས་ད་ལྟ་འདིའི་སྐབས་སུ་ཡང་དལ་བར་དབབ་པ་དང་བསྐྱིལ་བ་དང་བཟློག་པ་དང་དྲངས་པ་དང་བསྐྱལ་ནས་ལུས་ཐམས་ཅད་ལ་བདེ་དྲོད་རྒྱས་པར་དུ་རྟེན་འབྲེལ་ལུས་ལ་འགྲིག་རྟོགས་པ་སེམས་ལ་བདེ་སྟོང་གི་ཡེ་ཤེས་འཆར་ཡོང་བ་དེ་ཆགས་ཞེན་མེད་པ་ཞིག་དགོས་ཀྱི་རེད་མ་གཏོགས་ཆགས་ཞེན་དེ་ཚེ་འདིའི་འཁྲི་བའི་དབང་དུ་སོང་བ་ཡིན་ན་ཡེ་ཤེས་འཆར་ཡག་ཕར་ཞོག་དང་པོ་ཏོག་ཙམ་ཡོད་པ་དེ་ཡང་བརླག་འགྲོ་གི་རེད། དེ་ལ་བརྟེན་ནས་འཕོ་མེད་དུ་འགྲེམས་གསུངས་པ་རེད། དགེ་སློང་གི་ཚུལ་ཁྲིམས་བསྲུང་བ་ལས་ལྷག་ཙམ་དེ་ཡིན་གསུངས་ཀྱི་ཡོད་རེད། འཕོ་བ་མེད་པའི་ཚུལ་ཁྲིམས་ཟེར་ཡག་དེ་ཚུལ་ཁྲིམས་ཡག་ཤོས་དེ་ཡིན་པ་རེད། ཚུལ་ཁྲིམས་མཆོག་ཏུ་གྱུར་པ་ཡིན་པ་རེད། རབ་ཀྱི་ཚུལ་ཁྲིམས་དེ་ཡིན་པ་རེད། མཆོག་གི་ཚུལ་ཁྲིམས་ཡིན་པ་རེད། དེས་ན་མན་ངག་དེ་གྲོལ་ལམ་གྱི་དབང་དུ་བྱེད་ནས་གསུངས་ཀྱི་ཡོད་རེད།

འདི་ཐབས་ལམ་རེད། སྤྱིར་བཏང་ཆོས་དྲུག་གི་ཉམས་ལེན་དེ་ཐབས་ལམ་རེད་དེ་ཡིན་ན་ཡང་སྤྱིར་བཏང་སྔགས་ཀྱི་སྐབས་སུ་བསྐྱེད་རྫོགས་གཉིས་བཤད་ཡོང་དུས་རྫོགས་རིམ་གྱི་ཐོག་ནས་གཙོ་བོ་དེ་ཆོས་དྲུག་ཡོང་གི་ཡོད་རེད། དེའི་ནང་ནས་རྫོགས་རིམ་དེ་ལ་ཡང་ཆོས་དྲུག་དེ་རྫོགས་རིམ་གྱི་བོགས་འདོན་རེད་མ་གཏོགས་དངོས་གཞི་དེ་ཡོང་ཐུབ་ཀྱི་ཡོད་མ་རེད། ད་ལྟ་དེ་འདྲ་པོ་ཡིན་ན་ནི་དེ་འདྲའི་ཉམས་ལེན་ཡག་པོ་ཡོད་ན་རྫོགས་རིམ་དངོས་གནས་དྲང་གནས་ཆགས་བསྡད་ཀྱི་ཡོད་རེད། རྫོགས་རིམ་ཡང་དག་པ་ཞིག་ཆགས་བསྡད་ཀྱི་ཡོད་རེད། དེ་འདྲའི་རྫོགས་རིམ་དེ་ཡང་དག་པ་ཞིག་ཉམས་ལེན་བྱེད་ནས་རྟེན་འབྲེལ་ལུས་ལ་འགྲིགས་རྟོགས་པ་སེམས་ལ་འཆར་ཐུབ་པ་འབྱུང་ན། ཐིག་ལེ་དལ་བར་མར་དབབ་པ་དང༌། རིམ་པ་གཉིས་པ་དེ་ལ་ཐིག་ལེ་དེ་རྡོ་རྗེའི་ལམ་ལ་བསྐྱིལ་བ་དང༌། ཡར་བཟློག་པ། དེ་ནས་དྲངས་པ་དང༌། བསྐྱལ་བ། དེ་ནས་རྟེན་འབྲེལ་ལུས་ལ་འགྲིག་ཡོང་དུས་ལུས་ཐམས་ཅད་ལ་ཁྱབ་ཡག་དེ་རིམ་པ་བཞིན་དུ་འགྲོ་དགོས་ཀྱི་འདུག །གང་མཚམས་ཤིག་ནས་དེ་ལ་གོམས་ཡོང་དུས་དལ་བར་དབབ་པ་དང་བསྐྱིལ་བ་དང་བཟློག་པ་དང་དྲངས་པ་དང་བསྐྱལ་བ་དེ་ཚང་མ་ལྷན་ཅིག་ལ་ཡོང་ཐུབ་ཀྱི་ཡོད་རེད། རིམ་པ་བཞིན་དུ་བསྒོམ་མ་དགོས་པར་དུས་གཅིག་ལ་ཆ་ཚང་བྱེད་ཐུབ་ཀྱི་ཡོད་པ་རེད། དེ་འདྲའི་ཐབས་ཟབ་མོའི་གྲོལ་ལམ་ཐོག་ལ་སླེབས་ཐུབ་ཀྱི་ཡོད་ན། 00000000 00000255 ཚེ་རིང་སྐྲ་དཀར་མེད་ཅིང་ཟླ་ལྟར་རྒྱས་པར་འགྱུར། ། བཀྲག་མདངས་གསལ་ལ་སྟོབས་ཀྱང་སེང་གེ་འདྲ། ། ཐུན་མོང་དངོས་གྲུབ་མྱུར་ཐོབ་མཆོག་ལ་གཞོལ་བར་འགྱུར། ༈ །༢༡། 00000000འདི་ཚོས་ཡོན་ཏན་བཤད་ཀྱི་ཡོད་རེད། དེ་ལྟ་བུའི་རྟེན་འབྲེལ་ལུས་ལ་འགྲིག་ནས་རྟོགས་པ་སེམས་ལ་འཆར་ཐུབ་པ་བྱུང་ན་ཡོན་ཏན་ག་རེ་ཡོད་རེད་ཟེར་ན། ཚེ་རིང་པོ་དང་སྐྲ་དཀར་པོ་ཡོང་གི་མ་རེད་གསུངས་པ་རེད། སྐྲ་དཀར་པོ་མེད་ཟེར་ཡག་དེ་ལོ་རྒས་ཡག་མེད་གསུངས་པ་རེད་པ།

ལོ་རྒད་པོ་ཆགས་ཀྱི་མ་རེད། ལུས་ཀྱི་བཀྲག་མདངས་དེ་ཚོ་ཟླ་བ་ནང་བཞིན་གསལ་གྱི་རེད་གསུངས་པ་འདུག །ཟླ་ལྟར་རྒྱས་པར་འགྱུར་ཟེར་ན་ཟླ་བ་ནང་བཞིན་རྒྱས་ཀྱི་རེད་གསུངས་པ་རེད། 00000000བཀྲག་མདངས་གསལ་ལ་སྟོབས་ཀྱང་སེང་གེ་འདྲ། །དེ་ནས་བཀྲག་མདངས་ཐམས་ཅད་གསལ་པོ་ཆགས། ཕར་མཐོང་ཡོང་དུས་ནས་མཐོང་མཁན་ཁོ་རང་ལ་ཡང་དངོས་གནས་དྲང་གནས་ཀྱི་སེམས་ལ་བདེ་བ་དང་སྤྲོ་བ་བསྐྱེད་ཐུབ་ཡག་དང༌། དེ་ནས་རང་གི་ལུས་ལ་སྟོབས་ཀྱང་སེང་གེ་དང་འདྲ་བ་དེ་ཚོ་ཐམས་ཅད་མཐུན་མོང་གི་དངོས་གྲུབ་རེད། ཐུན་མོང་དངོས་གྲུབ་མྱུར་ཐོབ་མཆོག་ལ་གཞོལ་བར་འགྱུར། །མཐུན་མོང་གི་དངོས་གྲུབ་དེ་ཚོ་རེད། ཚེ་རིང་བ་སྐྲ་དཀར་མེད་པ་ལུས་ཀྱི་འོད་ཟླ་བ་ལྟར་རྒྱས་པ་བཀྲག་མདངས་ཐམས་ཅད་ཉི་མ་ལྟ་བུར་གསལ་བ་སྟོབས་ཀྱང་སེང་གེ་དང་འདྲ་བ་དེ་ཚོ་མཐུན་མོང་གི་དངོས་གྲུབ་མྱུར་དུ་ཐོབ་ཀྱི་རེད། དེ་ནས་མཐུན་མོང་གི་དངོས་གྲུབ་མྱུར་དུ་ཐོབ་ཚར་ན་དེའི་རྗེས་ལ་མཆོག་ལ་གཞོལ་བར་འགྱུར་གསུངས་པ་རེད། མཆོག་ཟེར་ཡག་དེ་ག་རེ་རེད། འབྲས་བུ་མཆོག་དེ་ལ་མཆོག་གི་དངོས་གྲུབ་ཟེར་བ་རེད། དང་པོ་མཐུན་མོང་གི་དངོས་གྲུབ་མྱུར་དུ་ཐོབ། དེའི་རྗེས་ལ་མཆོག་ལ་གཞོལ་བར་འགྱུར་ཟེར་ན་མཆོག་དེ་མཆོག་གི་དངོས་གྲུབ་ལ་གཞོལ་ཐུབ་ཀྱི་རེད་གསུངས་པ་རེད། གཞོལ་ཟེར་ན་མཆོག་གི་དངོས་གྲུབ་ལ་བབ་ཐུབ་ཀྱི་རེད་གནས་ཐུབ་ཀྱི་རེད་གསུངས་པ་རེད། 0000000000000255 ཕྱག་རྒྱ་ཆེན་པོ་གནད་ཀྱི་མན་ངག་འདི། ། འགྲོ་བ་སྐལ་ལྡན་སྙིང་ལ་གནས་པར་ཤོག ། ༈ །༢༢། 00000000འདི་སྨོན་ལམ་རེད། དེ་འདྲ་པོའི་ཕྱག་རྒྱ་ཆེན་པོ་དེ་ཤར་ཆུ་བོ་གངྒཱའི་འགྲམ་དུ་ཏཻ་ལོ་པས་ནཱ་རོ་པ་ལ་གསུངས་པའི་གནད་ཀྱི་མན་ངག །གནད་ཀྱི་མན་ངག་ཟེར་ཡག་དེ་སྤྱིར་ཕྱག་རྒྱ་ཆེན་པོ་ལ་འདྲ་མི་འདྲ་མང་པོ་ཡོད་རེད། ཡིན་ན་ཡང་ཕྱག་རྒྱ་ཆེན་པོའི་གནད་འགག་ངོ་མ་དེ་འདི་ཡིན་གསུངས་པ་རེད། ཚིག་ཉུང་ཉུང་དོན་ཟབ་པོ།

ཉམས་སུ་ལེན་ན་ཚེ་འདི་ཉིད་ལ་གྲོལ་ཐུབ་མཁན། ལུས་དེ་སྤང་མི་དགོས་པར། ལུས་དེ་མ་སྤང་པར་ཚེ་འདི་ཉིད་ལ་གྲོལ་ཐུབ་པ། འགྲོ་བ་སྐལ་ལྡན་སྙིང་ལ་གནས་པར་ཤོག །འགྲོ་བ་སྐལ་ལྡན་དེ་ལྟ་བུའི་ཕྱག་རྒྱ་ཆེན་པོའི་ཉམས་ལེན་དེ་འགྲོ་བ་སྐལ་པ་དང་ལྡན་པ་ཐམས་ཅད་ཀྱི་སྙིང་ལ་གནས་པར་ཤོག །སྐལ་ལྡན་གསུངས་དགོས་ཡག་དེ་གལ་ཆེན་པོ་རེད་འདུག །སྐལ་མེད་རྣམས་ལ་བསྟན་ན་ཡག་པོ་ཡོང་གི་ཡོད་མ་རེད། དཔེར་ན་སེང་གེའི་འོ་མ་བླུགས་ས་དེ་རིན་པོ་ཆེའི་ཟ་མ་ཏོག་ནང་ལ་བླུགས་ནས་སེང་གེའི་འོ་མ་བསྡད་ཀྱི་རེད་མ་གཏོགས་དེ་ག་ཙམ་དཀར་ཡོལ་ཕལ་པ་ཞིག་གི་ནང་ལ་བླུགས་ན་དཀར་ཡོལ་ཆག་འགྲོ་ཡི་རེད་དཀར་ཡོལ་ཆག་སོང་ན་སེང་གེའི་འོ་མ་ཡང་བོ་འགྲོ་གི་ཡོད་རེད། དེ་ནང་བཞིན་གྱིས་སྐལ་པ་དང་ལྡན་པ་ཟེར་མཁན་དེ་གང་འདྲ་ཞིག་དགོས་ཀྱི་ཡོད་རེད་ཟེར་ན། སྐལ་པ་དང་ལྡན་པ་ཟེར་མཁན་དེ་ཕྱག་རྒྱ་ཆེན་པོའི་དོན་ལ་ཐེ་ཚོམ་མེད་པ། ཕྱག་རྒྱ་ཆེན་པོའི་དོན་ལ་སྤྲོ་བ་ཡོད་པ། ཕྱག་རྒྱ་ཆེན་པོའི་དོན་སྟོན་མཁན་གྱི་བླ་མ་ལ་མོས་གུས་ཡོད་པ། མོས་གུས་དེ་ལ་ཐང་ལྷོད་མེད་པ། དེ་ལྟ་བུ་ཞིག་གི་སྐལ་པ་དང་ལྡན་པ་གཅིག་ཡོད་ན། དེའི་སྙིང་ལ་གནས་པར་ཤོག་གསུངས་པ་རེད། དེ་མ་གཏོགས་ས་སྐྱ་པཎྜི་ཏས་གསུངས་པ་ནང་བཞིན་བྱེད་ནས། རྨོངས་པས་ཕྱག་རྒྱ་ཆེ་བསྒོམ་ན། །ཕལ་ཆེར་དུད་འགྲོའི་གནས་སུ་སྐྱེ། །ཡང་ན་གཟུགས་མེད་ཁམས་སུ་སྐྱེ། །གསུངས་པ་རེད། རྨོངས་པ་སྐལ་པ་མེད་མཁན་ཞིག་གིས་ཕྱག་རྒྱ་ཆེན་པོ་བསྒོམ་པ་ཡིན་ན། ཡང་ན་དུད་འགྲོ་ལ་སྐྱེ་འགྲོ་བ་རེད། གང་དང་གང་ཡང་མེད་པར་ནག་ཐོམ་མེར་བྱེད་ནས་བསྒོམ་པས་དེར་སྐྱེ་བ་གསུངས་པ་རེད། མི་རྟོག་པའི་ངང་ལ་བསྡད་དགོས་ཀྱི་རེད་ཟེར་ནས་རྟོག་པ་ཐམས་ཅད་ཕར་བཀག་དགོས་རེད་ཟེར་ནས་བསྡད་པ་ཡིན་ན་དུད་འགྲོ་ལ་སྐྱེ་གི་རེད། ཡང་ན་ནི་འདོད་ཁམས་གཟུགས་ཁམས་གཟུགས་མེད་པའི་ཁམས་གསུམ་ནང་ནས་གཟུགས་མེད་ཁམས་ནང་ལ་སྐྱེ་ཡག་གི་ཉེན་ཁ་ཡོད་རེད་གསུངས་པ་རེད།

གཟུགས་མེད་ཁམས་ནང་ལ་ཡང་ཅི་ཡང་མེད་པའི་ནང་ལ་སླེབས་ཡག་གི་ཉེན་ཁ་ཡོད་པ་རེད། འོ་དེ་འདྲ་ཡིན་དུས་ས་པཎ་གྱིས་གསུངས་པ་དེ་ཡང་བདེན་པ་ཡོད་རེད། དེ་ཡིན་དུས་རྨོངས་པས་མ་ཡིན་པ་སྐལ་པ་དང་ལྡན་པ་སྐལ་པ་མཆོག་ཏུ་འགྱུར་བའི་སྙིང་ལ་གནས་པར་ཤོག་གསུངས་པ་རེད། 00000000 00000255 ཕྱག་རྒྱ་ཆེན་པོ་གྲུབ་པའི་དབང་ཕྱུག་དཔལ་ཏཻ་ལོ་པ་ཆེན་པོའི་ཞལ་སྔ་ནས་མཛད་པ་ཁ་ཆེའི་པཎྜི་ཏ་མཁས་ལ་གྲུབ་པའི་ནཱ་རོ་པས་དཀའ་བ་བཅུ་གཉིས་མཛད་པའི་རྟིང་ལ་ཆུ་བོ་གངྒཱའི་འགྲམ་དུ་ཏཻ་ལོ་པས་གསུང་པ་ཕྱག་རྒྱ་ཆེན་པོ་རྡོ་རྗེའི་ཚིག་རྐང་ཉི་ཤུ་རྩ་དགུ་པ་རྫོགས་སོ། །ནཱ་རོ་པ་ཆེན་པོའི་ཞལ་སྔ་ནས་དང༌། དེ་ནས་ན་རོ་པ་ཆེན་པོས། བོད་ཀྱི་ལོ་ཙཱ་བ་ཆེན་པོ་སྒྲ་བསྒྱུར་གྱི་རྒྱལ་པོ་མར་པ་ཆོས་ཀྱི་བློ་གྲོས་ཀྱིས། བྱང་ཕུལླ་ཧར་རི་བསྒྱུར་ཅིང་ཞུས་ཏེ་གཏན་ལ་ཕབ་པ་རྫོགས་སོ། །ཨྀཐི། དགེའོ། །༢༣། 00000000དེ་ནས་ན་རོ་པ་ཆེན་པོས། བོད་ཀྱི་ལོ་ཙཱ་བ་ཆེན་པོ་སྒྲ་བསྒྱུར་གྱི་རྒྱལ་པོ་མར་པ་ལོ་ཙཱ་བ་ཆོས་ཀྱི་བློ་གྲོས་ལ་གསུངས། དེ་གསུང་ས་དེ་བྱང་ཕུལླ་ཧར་རི་ལ་གསུངས་པ་རེད་འདུག །དེ་ནས་སྒྲ་བསྒྱུར་གྱི་རྒྱལ་པོ་མར་པ་ལོ་ཙཱ་བ་ཆོས་ཀྱི་བློ་གྲོས་རང་ཉིད་ཀྱིས་བསྒྱུར་ཅིང་ཞུས་ཏེ་གཏན་ལ་ཕབ་པ་རྫོགས་སོ། །རྩ་བའི་བླ་མ་སངས་རྒྱས་དངོས་མཐོང་ཞིང༌། །གང་དེའི་ཞལ་ཆབ་མན་ངག་ཡང་ཞུན་ལ། །དད་དང་ཡིད་ཆེས་ཚུལ་བཞིན་བརྩོན་པ་ཡིས། །བླ་མ་རང་སེམས་དབྱེར་མེད་རྟོགས་གྱུར་ཅིག །ཅེས་ཕྱག་ཆེན་གངྒཱ་མའི་འགྲེལ་པ་འདི་ནི་འབྲུག་སྤ་གྲོ་སྟག་ཚང་དུ་ལྟེ་བ་བཅད་པ་སངས་རྒྱས་མཉན་པའི་མིང་ཙམ་པ་དེས་རང་གིས་ཆོས་བཤད་བྱས་པའི་སྒྲ་འཁོར་ནས་རང་ཉིད་ཀྱིས་ཡི་གེར་ཕབས་ཏེ་བྲིས་པའོ།། །།